Asmarandana 

Ieu téh anu digurit, urang caturkeun  nagarana, nagara Saélan éta téh, nagri kalangkung jembarna, sabar adil palamarta, wasta raja anu mashur, jenengan Raja Ermaya.

Ngabawah antéro nagri, paraméswarina Ratna Wulan, kagungan putra téh, pameget tiluanana, cikalna Jagatnata, Gandasari nu kasebut, bungsuna Jagatrasa.

Kinten éta  yuswa éta murangkalih, jagat lima welas, tahun sanés ibuna téh, Dén Gandasari dalapan, nu tujuh taun bungsuna , wanda lungguh sareng timpuh, socana moncorong cékas.

Kocap dina mangsa hiji, Kangjeng Sultan sumpeg manah, ningali putra geus gedé, nyaur salebeting manah, kumaha ieu petana, ari anak éta tilu, bingung mikeun karajaan.

Kangjeng Sultan ngerik galih, ngamanahan tilu putra, saupama ku aing téh, diturunkeun karajaan, nya ieu ka nu cikalna, kumaha éta anu bungsu, enggeus puguh nu panengah.

Kinten wanci tengah peuting, nya dina Malem Jumaah, jalma keur meujeuhna simpé, Kangjeng Sultan kulem tibra, éta nya aya ilapat, aya sowara kadangu, kadangu ku Kangjeng Sultan.

Sultan manéh masing éling, ulah pisan arék salah, ngan mikiran anak waé, naha manah  jadi susah, rék nurunkeun karajaan, éta  budak anu tilu, ku manéh kudu piwarang .

Sina kaluar ti nagri, téangan sahiji hayam, panonna inten moncorong, hulu jeung sukuna emas, rintit buluna téh pérak, kongkorongok maca kulhu, saha-saha anu meunang.

Éta jadi sultan pasti, anu meunangkeun éta hayam, sanajan bungsuna ogé, jeung jadi jumeneng sultan, piwuruk éta sakitu, coba lampahkeun ayeuna.

Kangjeng Sultan lajeng tanghi, sakalian badé abdas, sujud sukur ka Yang Manan, geus tamat lajeng kaluar, jeung sultan lajeng ngadawuh, nimbalan ka Panakawan.

Coba saur Dén Patih, Arya Jati Wiranata, kudu iringkeun ku manéh, Demang Rangga duanana, ngabehi jeung kanuruan, sakalian Dén Panghulu, panakawan gesit mangkat.

Panakawan enggeus indit, geus dongkap ka Radén Patih, énggal dipariksa baé, arék naon panakawan, anu matak rurusuhan, unjukna nyembah piunjuk, gamparan disaur énggal.

Gancang angkat Radén Patih, sumping ka payuneun raja, gék calik nyembah mando, under ka lék tur jeung jaksa, sadayana geus darongkap, Radén Panghulu pan kitu, hempak di payuneun sultan.

Sadayana tungkul isin, taya anu wani tanggah, sadayana mando baé, Kangjeng Sultan jeung ngadika, ka sadayana para ponggawa, sakalian Kang Panghulu, kawula arék mupakat.

Réh kawula peuting tadi, di jero eukeur tirakat, tengah peuting eukeur simpé, nya éta malem Jumaah, kawula boga impian, dina sajero pituduh, anu tilu anak kula.

Sina kaluar ti nagri, néangan sahiji hayam, sarta inten panonna, hulu jeung sukuna emas, sumawonna pamatukna, sarta buluna téh kudu, bulu rintit éstu pérak.

Tah kitu kawula ngimpi, ih saha anu meunang, bakal jadi ratu baé, di dieu jumeneng sultan, saha baé anu meunang, éta barudak anu tilu, nya éta nu jadi sultan.

Cedok nyembah Radén Patih, kawula nun dawuh sultan, ku abdi kahartos baé, ari raos sim abdi mah, Gusti kedah ngamanahan, pituduh téh moal palsu, perlu anu saenyana.

Ayeuna mah putra-putra Gusti, nya éta anu tiluan, ngan kedah disaur baé, pundut kasanggupanana, perlu diparios heula, Kangjeng Sultan ngadawuh, jig papagkeun ku kareta.

Den Patih angkat pribadi, mapagkeun putra nu dua, nu keur ngaos di pasantrén, hanteu lami Patih dongkap, lajeng Dén Patih ngandika, Agan ayeuna disaur, ku Rama diantos pisan.

Énggal dangdan murangkalih, rayi jeung raka sapasang, pinter nya kitu kénéh, teu aya pisan bédana, ti pasantrén geus angkat, di jalana teu dicatur, nu aranom geus darongkap.

Sinom 

Para putra ngadeuheusan, sakalintang tina ajrih, Kangjeng Sultan seug ngandika, dumareuda bari nangis, watir ninggal anu leutik, regepkeun ku manéh Agus, dicatet nu saéstuna, poma ulah gindi pikir, kudu turut ku manéh kahayang Mama.

Yén tadi malem Jumaah, Ama ngimpi sidik teuing, tétéla kabina-bina, ngimpi boga hayam hji, alusna kaliwat saking, éta anu cara kitu, alusna kabina-bina, bulu pérak sarta rintit, panona inten huluna bulu emas.

Ayeuna manéh téh Ujang, ku rama diperih pati, ku ujang kudu téangan, poma-poma sing gumati, ku ujang masing kapanggih, impian Ama kitu, saha-saha anu meunang, ku Ama diganjar pasti, dijenengkeun jadi sultan di nagara.

Radén Kumbang Jagatnata, cedok nyembah unjuk ta’dim, kawula nun kanjeng rama, manawi putra katampi, sanggem pisan jisim abdi, milari impian kitu, namung ieu dulur dua, moal dikantun ku abdi, langkung nyaah tina masih kénéh budak.

Keun baé abdi sorangan, bade milarian bukti, hal impian kangjeng rama, Gandasari seug ngalahir, Engkang ngiring jisim abdi, ditilar abdi teu wantun, Rayi téh melang ka Engkang, Dén Jagatnata ngalahir, aduh Rayi manéh ulah milu Ujang.

Sabab manéh masih budak, Akang kaliwat hawatir, padahal dina manahna, aya timburu ka rayi, sieun kalindih ku adi, jero manah éta kitu, anu nyaram keukeuh ulah, nu rék milu kitu deui, keukeuh baé Rayi Engkang kedah candak.

Kanjeng Sultan seug ngandika, Ujang sanggem sukur teuing, ayeuna baé nya iyang, sarta dipaparin duit, pakarangna hiji keris, keur parabot ieu Agus, masing hadé dijalanna , sarta kudu ati-ati, sing kapanggih éta téh impian Ama.

Agus mangkat Jagatnata, munjungan ka Kanjeng Gusti, Kanjeng Sultan seug ngandika, di du’akeun beurang peuting, mugi sing salamet nya diri, ka sadaya radén munjung, mundur ti payuneun raja, anggeus jauh ti nagari, kira-kira jauhna geus sapuluh pal.

Tunda heula anu angkat, nyarioskeun Gandasari, sareng Raden Jagatrasa, payuneun rama narangis, aduh ama Kanjeng Gusti, jisim abdi hayang milu, ka Engkang Dén Jagatnata, idin teu idin jeung Gusti, rék nuturkeun di mana waé tepangna.

Kanjeng Sultan seug ngandika, bari ngarangkul janggut, aduh Agan anak Ama, ujang masih kénéh leutik, Mama melang liwat saking, rasa Mama tong milu, keukeuh waé arék iyang, Kangjeng Sultan seug ngalahir.

Atuh Ujang sing  iatna, di jalan sing ati-ati, ulah pisan rék basangkal, sing bisa ngajaga diri, kudu hurmat sarta ta’dim, ulah gÉtas ulah rusuh, boga rasa anak sultan,  seug ngadak-ngadak pelekik, ka nu leutik kasasama henteu hurmat.

Baring supagi mun Ujang, tepi kana takdir diri, bisa nyekel pagawéan, pitulung Robil Alamin, eukeur sangsara nya diri, anggeus bisa jadi ratu, éta téh sing hadé pisan, ngajaga diri pribadi, kudu adil masing gedé nya hampura.

Sing nyaah ka nu ti handap, sarta asih ka nu leutik, karana mungguhing raja, dijungjungna ku nu leutik, pang disebutna Gusti, urang teu cara tikukur, jenengan nyieun sorangan, kudu kalawan nu leutik, enya éta ka urang aya nu ngangkat.

Masing éling salawasna, piwejang ama nu yakti, Ama beak teuing ku nyaah, bisi ujang gagal diri, sababna jaman kiwari, réa pisan nu adigung, rasana yén anak ménak, sok caluntang salah pikir, nurut loba pisan éta jalma henteu.

Jalma anu sok bantahan, ahirna cilaka diri, rupa cara anu acan, nu doraka kitu pasti, ujang téh sing ati-ati, ngajaga badan sakujur, poma ulah arék sasalah, sing hadé ngajaga diri, atuh hadé rék nyusul Ujang ayeuna.

Ama mah ngan sambung du’a, neda-neda ka Yang Widi, ujang sing salamet awak, ulah pinaggih balai, jeung dulur masing rarapih, ulah sok kajurang napsu, reujeung dulur mumusuhan, sarta pada ngandung ati, ulah kitu jeung dulur masing bélaan.

Gandasari cedok nyembah, munjungan ka Kanjeng Gusti, dirontok digalémohan, ku ibuna bari nangis, seug dipaparin duit, duaan téh lima puluh, ibu ngadu’akeun pisan, Ujang seug salamet diri,  masing sabar tawekal Ujang mun bahla.

Gandasari Jagatrasa, geus lungsur ti pancaniti, duaan rayi jeung raka, ku ibuna ditingali, diawas disidik-sidik, angkatna téh maju ngidul, lapat-lapat teu katinggal, geus jauh ti nagarina, kirakira jauhna téh sapuluh pal.

Kocap tepang jeung rakana, dina leuweung anu suni, Jagatnata seug mariksa, rék ka mana Gandasari, manéh téh nyusul ka aing, Gandasari nyembah matur, kawula nun dawuh raka, tuang rayi badé ngiring, abdi keueung papisah sareng pun Akang.

Paéh hirup gé ngiringan, ditilar abdi mah alim, ka mana keresa akang, seja ngiring siang wengi, Jagatnata seug ngalahir, Gandasari ulah milu manéh, manéh téh kudu marulang, mun keukeuh manéh di peuncit, mun keukeuh manéh di peuncit, Gandasari ngawalon Kang Rayi pasrah.

Bijilna napsu Jagatnata, sarta bari nyabut keris, “Sia hayang jadi sultan, mana keukeuh teuing, geura henjor mantog Sari, lamun sia hanteu turut, anggeus tangtu dipaéhan, ieu ténjo congo keris”, seug ngawalon Gandasari Jagatrasa.

“Engkang Rayi lillah pisan, mulang taya rayi alim, Jagatnata kasengenan, panangan Dén Gandasari, duanana seug dirampid, duanana nangis tungkul, pananganana dicandak, ditewek baé ku keris, duanana raka-rayi bobor pisan.

Raka rayi anggeus wapat, duaan patumpang tindih, Jagatnata tuluy angkat jauh, jauhna kira-kira sapeuting, taya réncangna sahiji, turun gunung unggah gunung, nyorang pasirna bubulak, nyorang leuweung anu bun, enggon maung, singa, banténg sareng badak.

Tunda anu leuleuweungan, nyarioskeun hiji nagri, nyarioskeun hiji nagri, di Nagara Puseur Jagat, Rajana Galudra Paksi, ti nagara seug indit, jeung patih hiber ka luhur, geus tepi ka awang-awang, ngaluhuran Gandasari, barang maju patih ningali ka handap.

Barang geus dongkap ka handap, bet tétéla murangkalih, duaan patumpang tindih, jalma kaniyaya teuing, barudak masih laleutik, naha urutna disuduk, ieu téh tapak sanjata, Galudra lajeng ngalahir, coba patih beulit anu manis gancang.

Dangdanggula 

Geus dibeulit éta murangkalih, nya ku oray patihna Galudra, tapi jongjon baé maot, gancang dibawa ngapung, manuk hiber ngawang-ngawang, henteu kocap di jalanna, ka nagara cunduk, énggalna lungsur ka handap, anggeus datang kana wates pisan nagri, saluareun kaca-kaca.

Tuluy angkat Galudra ka nagri, sarta nyandak éta bangké téa, anggeus sumping ka karaton, di bumina geus tagiwur, murangkalih kasép teuing, ku manuk disileungleuman, meunang tujuh isuk, murangkalih anu dua, geus salamet biasa cara sasari, murangkalih téh garugah.

Sang Galudra mariksa jeung nangis, aduh ibu arék nanya, kumaha Agus lalakon, nya saha kakasih Agus, ibu rama saha deui, nagri Enéng téh di mana, lembur anu matuh, banjar karanglayungan, sareng Enéng téh meunang, saha anu nganiyaya.

Gandasari piunjuk jeung ta’dim, kawula nun parios gamparan, lembur abdi nu sayaktos, jeung rama Sultan Agung, di Saélan cepeng nagari, kakasihna kangjeng rama, anu angger mashur, Radén Gandaermaya, ari ibu Ratna Wulan nya kakasih, ari wasta sim abdi mah.

Anu nelah Radén Gandasari, ieu abdi Radén Jagatrasa, purwana abdi nu yaktos, ngemban timbalan ratu, néangan buktina impian, malem Juma’ah Jeng Rama, geus aya pituduh, kagungan  sahiji hayam, langkung alus bulu pérak sareng rintit, hulu jeung sukuna emas.

Saha-saha anu kéngéng bukti, ngabuktikeun impian jeung rama, dijenengkeun sultan anom, anu sanggem téh pun dulur, pang gedéna lanceuk abdi, anu jenengan Jagatnata, angkatna ti payun, ku tina abdi téh melang, ku pun dulur disusul pandeuri, kapendak eukeur di jalan.

Pun dulur téh mariksa abdi, na rék naon manéh téh daratang, jisim abdi seug ngawalon, tuang rayi hayang milu, ka mana baé rék ngiring, ari saurna pun kakang, manéh montong milu, jisim abdi keukeuh hayang, pun dulur téh teu ngawaro ka sim abdi, tuluy abdi di telasan, Kitu Ibu awitna sim abdi, anu mawi pinanggih jeung bahla, manuk Galudra ngarontok, ari kitu mah nya Agus, ibu nyaah liwat saking, ari ibu ka tuang rama, saéstuna dulur, ka Agan téh pernah suan, sukur pisan agan di dieu caralik, ku ibu dijieun raja.

Jagatrasa Radén Gandasari, ngawalonan sarta hormat, kakuping dawuhan ibu téh, aya kurnia Jeng Ibu, tatapi lampah sim abdi, sanés nampik pasihan, ngan abdi melang ka dulur, ka pun kakang Jagatnata, langkung melang patinggal jeung dulur abdi, putra téh badé neangan.

Éta manuk Galudra ngalahir, bener pisan ku Agan téangan, Jagatnata dulur Éyang, jeung nyusul dawuhan ratu, moal hadé Ujang teu indit, hé ieu ibu méré jimat, méré jimat jeung ngadukung, kaos sareng duhung kasiat, kaos éta lamun hayang ngapung misti, eta keris tangtu gagah.

Kaos keris éta keur Ki Gandasari, ari ieu hiji panah eukeur milik adi manéh, ké tampanan ieu Agus, ku Jagatrasa di tampi, nya éta ni hiji panah, paparin ti Sang Ibu, Dén Gandasari haturan,  kawula jisim abdi nyuhunkeun widi, badé néangan pun kakang.

Cek Galudra hadé Agus geura indit, geura susul Radén Jagatnata, ka dieu angkat téh nya los, dijajapkeun ku tuang ibu, énggal angkat Gandasari, sareng Rayi Jagatrasa, Galudra angkat ti payun, geus kaluar ti nagara, ceuk Galudra barina ngalahir deui, Ibu ngaduakeun Agan.

Sang Galudra geus mulang ka bumi, geus mulih ka pamengkangna, kocapkeun murangkalih téh, turun gunung unggah gunung, nyorang lebak mapay pasir, nu didahar pupucukan, asup leuweung luang-liung, engon maung sareng badak, gorék teuweuw manuk disada ti peuting, warna-warna sasatoan.

Lebah dinya kira wanci magrib, Gandasari jeung Jagatrasa, nyimpang kana kai gedé, caralik narangkeup tuur, duaan pada narangis, émut baé ka Jagatnata, melangna kalangkung, murangkalih duanana, kulem tibra éta di handapeun kai, barang anggeus rada beurang, barang anggeus rada beurang.

Gandasari ngalahir ka rayi, “Aduh Rayi Radén Jagatrasa, kumaha baé urang téh, ka mana anu dijugjug, ku Akang henteu kaharti, ka mana nya urang jalan, wet ieu kasarung”, Jagatrasa ngawalonan, “kawula nun ari raos tuang Rayi, urang turut anu bala.

Da geus urang téh di takdir, urang bakal leuleuweungan, urang téh wayahna baé, da geus kersana Yang Agung, urang nandangan prihatin, mangga atuh urang iyang”, ti dinya anggeus maraju, asup kana leuweung bala, di handapna béh manggih wahangan cai, tapi teu gedé caina.

Jagatrasa jeung Gandasari, pék mareuntas rayi-raka, caina ngadadak gedé, banjir gedé jeung ngaguruh, tuluy meuntas murang kalih, galéyong kabawa caah, dongkap kana dungus, kabawa ku cai caah, ngojayna henteu bisa ka belah sisi, kerelep radén ka handap.

Barang émut dina dasar cai,  béh patapan raresik kacida, kagungan Tuan Syeh Jubed,  pandita énggal ngadawuh,  “Bagéa nu anyar sumping,  na arék ka mana Agan”, lajeng Gandasari munjung, ari dawuhan pandita, “Arek naon Agan téh datang  ka aki?”,  aya naon nya kasusah.

Gandasari nyembah hatur ta’dim, kawula nun pariksa jeung Éyang, sadaya-daya abdi téh, Éyang anu langkung ma’lum, nu uninga kasusah abdi, nyatur deui Syéh Pandita, enya bener ujang kitu, saenyana éta Agan, keur diutus ngemban timbalan ti Gusti, ti jeung rama Sultan Saelan.

Anggeus ngimpén éta Kangjeng Gusti, boga hayam éta bulu pérak, panonna inten moncorong, suku emas reujeung hulu, tuang rama nya kakasih, Radén Gandaermaya, jadi sultan mashur, nya Kangjeng Sultan miwarang, anu sanggup Jagatnata kana bukti, dianti ku Kanjeng Rama.

Kinanti 

Éyang téh kalangkung sukur, ka dieu Agan sarumping, di dieu baé heulanan, kira-kira tujuh peuting, ku Éyang arek dijiad, ku isim-isim nu matih.

Di patapan Dén Bagus, taya damelna ngan ngaji, sadaya élmu geus paham, ngélmu dohir ngélmu batin, taya pisan kakirangan, ngangantos paidin mulih.

Pandita lajeng ngadawuh, putu Éyang Gandasari, sakalian Jagatrasa, Éyang téh mere pépéling, réhna radén putra sultan, poma ulah salah tampi.

Masing hadé tindak tanduk, radén téh baring supagi, dongkap kana kadar awal, jadi sultan nyakrawati, kudu sing gedé timbangan, masing adil ka nu leutik.

Karana mungguhing ratu, dijungjungna ku nu leutik, ulah sok boga rumasa, da aing mah nyakrawati, ka somah taya hampura, rumaos agung pribadi.

Ulah ngarah késang batur, ka somah ka nu laleutik, da rasa manéh kapala, ngarah tanaga nu leutik, éta ulah kitu Ujang, karunya ka nu laleutik.

Kapala mun geus kitu, tangtu gé loba duit, beunang ngarah ti somahna, Radén masing éling-éling, éta ulah diturutan, kudu gedé nya hawatir.

Ningal barang anu alus, nu patuh aya di Gusti, kudu galeuh sahargana, kudu galeuh sahargana, ulah rék ditawar deui, sabaraha kahayangna, éta téh kudu dibeuli.

Tah kitu adilna ratu, ku Agan masing kaharti , sagala piwuruk Éyang, ingetkeun beurang jeung peuting, poma Agan ulah salah, kudu catet dina jero ati.

Piwuruk éyang sakitu, ku Agan kudu dipikir, héh ieu Éyang wasiat, sahiji sanjata keris, jeung ieu sahiji panah, buat milik Gandasari.

Jagatrasa aji lumpuh, sareng jimatna sakali, sarawuh ieu kaosna, jeung ajian raga wilis, paranti ngumpulkeun balad, siluman sareng dedemit.

Hasiatna keris alus, lamun eukeur perang sabil, upama paké maéhan, geus kudu paéh sakali, sakumaha loba balad, éta tangtu baé mati.

Jimat kaos kana ngapung, sakumaha musuh sakti, éta kudu baé beunang, Akang mudu baé éling, ayeuna Agan geus lila, mangga geura maju deui.

Ka mana anu dijugjug, ngan Éyang méré pépéling, ulah rék ninggal ka tukang, jeung di hareup gé kapanggih, aya jalan dua cagak, ujang sing inget ka jangji.

Ari éta anu katuhu, jalan lénang sarta busik, éta ulah dijalanan, anu kénca éta misti, sanajan jalanna bala, nya jalan ka dinya misti.

Gandasari cedok munjung, duaan raka jeung rayi, ti patapan anggeus jeungkar, dongkap kana sisi cai, duaan anggeus arangkat, sup asup ka leuweung deui.

Nyawang leuweung luwang-liwung, turun gunung unggah pasir, ka lebak nyorang bubulak, enggon maung jeung surili, rayap monyét reujeung badak, nu angkat jongjon prihatin.

Geus kaluar tina gunung, duaan dinya caralik, dina handapeun kiara, tiis angin ngadalingding, badami baé duaan, Jagatrasa Gandasari.

Barang bréh ningal ka payun, jalan cagak katingali, nu kénca bala kacida, nu katuhu lénang beresih, disampeurkeun ku duaan, badami raka jeung rayi.

Radén Gandasari nyaur, teu kaduga akang rayi, ninggal jalan nu bala, hayang ka dieu beresih, ngawalonan Jagatrasa, moal saé ninggar jangji.

Rayi Akang mah teu wantun, jalan bala liwat saking, mangga ku Rayi manahan, Jagatrasa walon deui, ari rumaos Rayi mah, temahna cilaka diri.

Ngalanggar piwuruk guru, réa conto nu geus bukti, tangtuna meunang cilaka, éta kitu raos Rayi, moal saé diahirna, ku urang tangtu kapanggih.

Barangna keur gunem catur, datang ribut hujan angin, ngaguruh jeung dor-dar gelap, poék medem butaradin, hanteu kapendak tuluy angkat, tapi misah masing-masing.

Gandasari ka katuhu, angkat jongjon nu prihatin, Jagatrasa ka kénca, tapi raos Gandasari, manéhna taya keueungna, sareng Jagatrasa rayi.

Gandasari urang catur, ayeuna eukeur perihatin, angkatna téh leuleuweungan, turun gunung unggah pasir, barang anggeus rada caang, remeng-remeng katingali.

 Barang bréh ninggal ka pungkur, ningalian éta rayi, diawas-awas teu aya, bari nyaur Gandasari, Gandasari ieu Engkang, masing gancang manéh Rayi.

Hanca geus nyambung gunung, anu kasép Gandasari, Jagatrasa ieu Engkang, masing gancang angkat Rayi, ngaréndéng ningal ka tukang, rayi teu aya pandeuri.

Ya Alloh nu Maha Agung, sartana nu sipat Rahim, mugi dikabul paneja, abdi papisah jeung adi, hirup gé hanteu paédah, neda paéh jisim abdi.

Dén Gandasari ngajentul,  barina nyabakan keris, aduh Rayi Jagatrasa, Engkang téh dongkap ka takdir, Engkang jeung Rayi papisah, erek neweuk manéh ku keris.

Muga-muga ka Yang Agung, Rayi sing salamet nya diri, sarta sing aya darajat, Rayi sing sugih mukti, sareng Engkang moal tepang, anggeus nepi kana jangji.

