Sinom

Ieu tembang pangajaran
Pilampahan anak murid
Poma-poma masing yatna
Metakeun awak pribadi
Kudu cengeng nya pikir
Nya di ajar mah sing cucud
Ulah salah tarima
Nu asih di pulang sengit
Masing nyaah ka ibu sarta ka rama

Kacida ngarep-ngarepna
Nu matak diperih pati
Di asupkeun ka sakola
Di palar pinter jeung rajin
Sepuh teh moal sudi
Mun bijil teu mawa elmu
Lengoh taya kabisa
Rugi henteu meunang bati
Taya pisan babalasna kasusahan

Sobat aya disakola
Sepuh pisang-pirang rugi
Makayakeun awak urang
Sasat urang hutang asih
Kudu oge dipikir
Pigeusaneun urang naur
Nya eta pangmayarna
Ku wekel temen nya ngaji 

Sepuh suka ningalikeun urang bisa
Aya sahiji carita
Ayeuna ieu digurit
Supaya jadi tuladan
Ku sakabeh murangkalih
Jalma nu bersih ati
Hade tarima ku sepuh
Ngaran Secawerdaya
Lampahna dagang jeung tani
Selang-selang ngamasan ngarah buruhan

Kakongaskeun ka tatangga
Yen eta wekel jeung rajin
Tapi henteu kongas beunghar
Ngan ukur kasebut mahi
Aya sahiji santri
Ngarana Ki Abdul Gapur
Dina sahiji mangsa
Nganjang ka ki Juru Tani
Kanu ngaran Sacawardaya kamasan

Barang datang disuguhan
Kumaha tali paranti
Tuluy Abdul Gapur nanya
Ki mas kongas teuing rajin
Geus tangtu rea duit
Tina bati tanem tuwuh
Jeung tina bati dagang
Ti ngamasan kitu deui
Rea pisan kasab neangan kipayah

Tuluy ki secawardaya
Ngawangsul barina seuri
Leres pisan sacarita
Yen kaula dagang jeung tani
Nanging teu jadi sugih
Ditungtut dipake naur
Ngan ukur cekap neda
Ki Abdul Gapur teh seuri
Henteu leres eta popoyan ajengan 

Tina taya pisan warta
Ku kaula teu ka kuping
Yen sampean rea hutang
Kaula neda warta yakti
Secawedaya seuri
Sayaktos di pake naur
Baheula awak kaula
Tina awit barang lahir
Brag ka dunya pun bapa sareng pun biang

Anu makayakeun kaula
Sarta ngajeujeuhkeun diri
Diperdih tani jeung dagang
Ngamasan nya kitu deui
Datang ka aya bati
Unggal taun manggih untung
Eta kaheman bapa
Ditarimakeun ku ati
Hutang gede sarta nungtut dibayaran

Sabaraha bati dagang
Jeung sabaraha hasil tani
Ku kaula di bagi dua
Saduman ajang pribadi
Anu saduman deui
Di haturkeun ka kisepuh
Ka asup kana mayar
Ki Abdul gapur teh muji
Sae temen nya panarima ka rama

Tah aya kitu petana
Picontoeun mrangkalih
Anu gede panarima
Kabeh kudu kitu deui
 Ulah henteu di pikir
Karugianana sepuh
Upama nu sakola
Kaluar teu mawa harti
Sasat henteu naur kaheman sepuhna
 
Sarta naur kasaean
Gupernemen anu ngasih 
Ngajeujeuhkeun lampah urang
Dipambrih boga pangarti
Lamunkeukeuh melencing
Kaduhung satutup umur
Ka luar ti sakola
Lugah-ligeuh taya hasil
Karugian bapa henteu bisa mayar

Mana ulah lalawora
Beureng peuting kudu mikir
Ngapalkeun nu keur dihanca
Isuk-isuk kudu mandi
Geus dangdan tuluy indit
Papakean ulah kusut
Kudu masing berseka
Bersih pake reujeung diri
Masing beger kana jalan kahadean

Mun belewuki papakean
Nuduhkeun nguluwut pikir
Nu henteu bersih awak
Tanwande deukeut kasakit
Kitu luwang paranti
Nu odoh babari budug
Dimana enggeus datang
Ka sakola kudu tartib
Nyekel kalam prak nulis nurut tuladan

Ulah nulis sakarepna
Kudu nurut anu misti
Conto anu keur dihanca
Reujeung deui ari nulis
Kudu bae kaharti
Cindek jeung pangantet hurup
Cindek eureun omongan
Supaya henteu pabeulit
Kitu deui sing bener neundeun pasangan

Nya kitu deui nu maca 
Supaya ngeunah kakuping
Reujeung terang kahartina
Kudu jeung aturan deui
Najan teu make dangding
Kudu bae make lagu
Make cindek kalimah
Di semukeun kana bukti
Di sebutkeun kecapna ninggang wirahma

Upama maca carita
Najan henteu make dangding
Nya kudu aya laguna
Lain lagu cara ngawih
Lagu nyemukeun bukti
Mun nyatur nu keur ngawuruk
Siga nu keur miwejang
Mun kitu ngunah kakuping
Reujeung terang kahartosna ku nu nanggap

