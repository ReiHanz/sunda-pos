Mihape sisir jeung minyak,
kade kaancloman leungeun,
mihape pikir jeung niat,
kade kaangsonan deungeun.

Kuring mah alim ka Bandung,
hayang ka Sumedang bae,
kuring mah alim dicandung,
hayang ku sorangan bae.

Kembang culan kembang tanjung,
kembang saga jeung dongdoman,
boh sabulan boh sataun,
ulah salah nya dongdonan.

Koleang kalakay pandan,
amis mata di susukan,
soreang lain teu hayang,
cimata geura susutan.

Kukulu di buah manggu,
pisitan buah ramanten,
kuru lain ku teu nyatu,
mikiran nu hideung santen.

Ulah tiwu-tiwu teuing,
rek bonteng baligo bae, 
ulah kitu-kitu teuing,
rek goreng bareto bae.

Lain bangban lain pacing,
lain campaka kuduna,
lain babad lain tanding,
lain ka kuring kuduna,

Sugan teh kukupu hideung,
sihoreng sirama-rama
sugan teh kukuh jeung tineung,
sing horeng ka mana-mana.

Bangbara dina bangbarung,
kulit munding kahujanan,
sangsara kuring dicandung,
gulang-guling ngan sorangan.

Orang welang oray hideung
oray sanca naliwangsa,
ulah melang ulah nineung,
urang kawin di Salasa.

Cai mulang cai malik,
cai ngocor ka astana,
bingung mulang bingung balik,
kabongroy kieu rasana.
 