Mijil

Jamaah teh asal beda nagri,
ti Wetan ti Kulon,
nagri Kidul katut nagri Kaler,
rupa-rupa bangsa pada hadir,
mungguh umat Nabi,
kabeh ge kasaur.
Di Mekah tepung silaturahmi,
patanya patakon,
silih reret loba nu aneh,
nyidik-nyidik kulit warna-warni,
panon, irung, biwir, 
dedegan nya kitu.

Ku pakean ge matak kataji,
godeblag barelong,
potonganna gobrah jeung ngagober,
nu disarung jeung nu disamping,
kabeh narik ati,
runtut raut rukun.

Betah teuing mun pagilinggisik,
salam silih walon,
lamun pareng diuk parerendeng,
silih tanya asal teh ti mendi,
silih beuli ati,
patepung jeung dulur.

Pamajikan uplek pada istri,
bangun anu sono,
cacarita make peta bae,
pancakaki jeung istri Magribi,
ngondang kudu indit,
ka nagrina milu.
 
Nimat pisan jadi umat muslin,
hate teguh tanggoh,
salieuk beh ku rea saderek,
sosonooan jeung sakolong langit,
samemeh jung balik,
nuju alam kubur.

