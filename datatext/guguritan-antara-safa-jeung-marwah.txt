Kinanti

Kuma manah hiji ibu
Nyorangan di tegal keusik
Heg kudu ngarorok putra
Murangkalih masih leutik
Lieuk euweuh ragap taya
Tada teuing nya prihatin

Kuma manah hiji ibu
Mun ngadangu anak ceurik
Tina bakating halabhab
Padahal geus euweuh cai
Arek neangan ka mana
Gunung batu keusik garing
 
 Geuning kitu ketak ibu
Henteu luh-lah bari cicing
Anggur cengkat tuluy lumpat
Ti pasir turun ngabigbrig
Sugan bae dina lebak
Nyampak cai nu cawening

Geuning kitu tekad ibu
Najan nyamos gidig deui
Lamun di lebak teu nyampak
Sugan itu luhur pasir
Luhur pasir nu kadua
Kana kacape mah lali

Sarerea oge maphum
Kitu riwayat kawarti
Lalampahan Siti Hajar
Bulak-balik tujuh kali
Antara safa jeung marwa
Lumpat ti pasir ka pasir

Riwayat rebuan taun
Disorang deui kiwari
Haneuteun abring-abringan 
Kuring ge jeung anak rabi
Leumpangna dina pualam
Make ditiungan deuih

Nu rahman rahim disebut
Kapan abdi tumut ngiring
Kana conto Rosulullah
Ngajalankeun lampah saâ€™i
Mungguh safa miwah marwah
Tawis kaagungan Gusti

Duh Gurti Nu Mahaagung
Anu hak kana pamuji
Da anjeun anu berehan
Maparin huripjeung pati
Pituduh sareng kurnia 
Tur nedutan kana jangji

Ieu abdi teh lumaku
Leumpang gancang pulang anting
Bari sumambat nyarita
Hoyong kenging bagja diri
Salamet dunya aherat
Dipirido dipiasih 