Asmarandana 

Nabi Yakub kagét ningali, iteukna cahyana gumebyar, jumanten gumilang héjo, énggal teken ditarima, pasihan ti Allah ta’ala, di asta ku nabi Yakub, di pasihkeun ka putrana.
 
Radén  Yusup suka galih, réh  ayeuna geus kagungan, teteken langkung saé, inten jamrut sawarga, malak jibril heunteu kocap, mabur ka langit pingpitu, ... les ilang tanpa karana.
 
Nabi yakub mankin asih, ka radén Yusup putrana, eukeur mah punjuling kasép, tur diasih ku pangéran, teu meunang putra anggang, ti rama radén yusup, kulem ogé sok sorangan.
 
Saur Wahab Bin Munabit, Radén Yusup putrana,  tujuh taun kacarios, kuleum gédéngeun raman, tengah peuting ngoréjat, kagét ngagilir Radén Yusup, ngagebeg kawas nu reuwas.

Ku ramana ditingali, yén putra ngoréjat gugah, disérangkeun kanu poék, geus kitu kacarita, Yakub dina palinggihan, linggih ku putra diiring, Radén Yusup pangpayunna. 

 
Nabi Yakub mariksa masing, Yusup buah ati rama, ti peuting ujang ku naon, mana gugah kawas reuwas, semuna kagét ngoréjat, Radén yusup nyembah matur, sumuhun pariksa ama.
 
Yaktosna kuring téh ngimpi, kuring reuwas téh kacida, ngadégdég ati kuring téh, kageuingkeun ku impian, ngimpi ulin wengi-wengi di latar, jeung sakabéh dulur-dulur, mawa iteuk hiji séwang.
 
Ti dinya iteuk sim kuring, sundul ka langit puncakna,  kembang buah tambah gémplék, dulur-dulur sadayana, ningali sami kabita, sadayana tinggapiyuk, nyéblokeun iteuk-iteukna.
 
Nanging teu aya sahiji, anu nangtung kana lemah, iteukna  anggur ngagalir, dumadakan datang topan, ngeded ngebak buruan, angin puyuh ngawut- ngawut, mabur iteuk sakabéhna.

Melesat kabawa angin, paburantak ka sagara, iteuk sami ilang kabéh, sapuluh nu pun kakang téa, mung nu kuring waluya, teu rubuh katebak angin puyuh, malah beuki tambah muncak.

Kadangu ku Radén Rubil, sacarios raina, lamun peuting tadi ngimpén, Radén rubil gentrana nambalang nyaur nyentak, éta mong manéh Yusup, teu pernah omong nu pyan. 
 
Ngan pédah manéh hasil, ku nabi Yakub rama, jadi boga rasa manéh, punjul ti lanceuk nya pangkat, pok ngomongkeun impian, salaku manéh teu nyebut, ieu singna ratu sia.

Manéh gé ganedék aing, pangatik pangiring gundal, tukang payung tukang epok, Radén Yusup héran reuwas, ningali ka éta rakana, napsu heunteu puguh- puguh, tunggu ngahulag ramana. 
 
Yahod Samaun jeung Rubil, geus bubar bareng sadaya, ka tegal ngarangon embé sakabéh ditu damelna, unggal-unggal poé ariang, Radén Yusup anu kantun, teu ingkah reujeung ramana.
 
Enggalna nu mangun tulis, Radén Yusup kacarita, hiji wengi tuluy ngimpén, kulem gandengeun ramana, dikirana jam pukul dua, ngoréjat gugah ngajentul, hé yusup kakasih rama.
 
Buah panon buah ati, ku naon ujang ngoréjat, si utun ngoréjat kagét, Radén Yusup matur ka rama, hé kersa ama anu mulya, ajaib putra sinuhun, reuwas ku gaduh impian.
 
Nabi Yakub lajeng ngalahir, ujang ulah reuwas- reuwas, mo luput impian hadé, saré deui baé ujang, ayeuna ulah carita,hadé tutur isuk-isuk, kudu saréngéngé medal.
 
Radén Yusup ébog deui, nanging heunteu kulem tibra, ngamanhan baé impén, kacarios isuk geus beurang, sabudalna putra-putra, ngagiring kambing ka gunung, kantun Yusup jeung ramana.
 
Nabi Yakub mesem manis, mariksa ka putrana, ngimpi kumaha ujang téh, pok ujang gera nyarita, meungpeung henteu aya jalma, Radén Yusup nyembah matur, nuhun pariksana rama.

Saleresna sim kuring ngimpi, ningalian langit dunya,  lawangan kabéh melenge, terus langit katujuhna, sarengna bijil cahaya, moncorong medal ti pintu, nyaangan saalam dunya.
 
Lauk kabéh katingali, terus ka dasar-dasarna, lauk  sadayana tembang, basa nyampeurkeun putra, bari maca subhana, tasbéh tahmid basa campur, ku warna sapirang- pirang.
 
Eta sadayana kaharti, lauk basana ku putra, nu dianggo  tahlil tasbéh, pada muji ka pangéran, bari ngaraleut ka putra, ngagimbung lauk di payun, ngaguruh muji bari suka.
 
Barang sim kuring inget, kana awak bet gumawang, ku  kuring awas di rérét, mana gé nganggo solémpang, awak putra nu hina,  duka ti mana jebulna cunduk, dongkapna tanpa karana.

Meulit dina dada kuring, istuning wungkul cahaya, gumilang ngempur cahyana téh, impian anéh kacida, nyaangan saalam dunya, kakara saumur hirup, ngimpi sakitu terangna.
 
Sulak-siluk rumpal-rempil, terang sakabéh daratan,  gunung luhur lebak jero, kacaangan ku salempang, kabéh warna binatang, kukumpulan tinggarunduk, lir ngadeuheusan sri ratu.

Pangkur 

Radén Yusup ngandika, Ngiring pisan kumaha kersa  engkang Rabil, sok mun sareng nabi isuk, ngiring engkang ka tegal, hayang terang sukana manéh buburu, Yusup kumejot manahna, hayang gera jig baé ngiring.
 
Kawas lain samanéa, Encep maké panggéndam Radén Rubil, tungtuna takdir Yang Agung, kocap putra sadaya, ngadeuheusan kapayuneun Nabi Yakub, jajar bérés putra sila, tumunggul tur hormat tadim.

Ku nabi Yakub ditingal, tata putra ngadeuheusan bérés baris, kawas anu aya maksud, kang rama pok mariksa, aya naon kawas anu aya pardu, Radén Rubil matur nyembah, Sumuhun pariksa nabi.

Abdi awon teu uninga, rék  kang putra Ki Yusup nya éta pun adi, keukeuh pisan hayang milu, ka leuweung ameng-amengan papanahan, manah mencek uncal manuk, teu meunang dihalang-halang, kuring datang terus pikir.

Welas ka nu hayang pisan, wantos harita barudakna hayang ulin, mun ku kuring teu digugu, éta téh nya kumaha, kabéh-kabéh sim kuring darma piunjuk, ngiringan kersa kang rama, haliring nabi ngalahir.
 
Hé Rubil kuma petana, mun maranéh mawa leumpang  Yusup kakasih, aya pernah panuju, jeung Ki Yusup buah manah, sieun teuing maranéh ulin katungkul, cul Yusup katukang-tukang, wantu masih budak leutik.

Kerewek dirontok macan, disasak dihakan diwewejet anjing, éta ama sieun kitu, saur séh Bin Abas, anu matak nabi Yakub nyaur kitu, sabab simpé ti peutingna, ngimpén Yusup dibeberik.

Ku maung sapuluh pisan, kop ditéwak digégél dibantingbanting, dibeuweung diremus-remus, aya sahiji macan, ngahalangan ka éta nu salapan maung, Radén Yusup kebat lumpat, menderan lombang tiguling.
 
Radén Yusup tigurubag, kana lombang hanteu bisa  hudang deui, maung di luar ngagulung, koréléng macan mulang, tilu wengi ti gebrusna, tigebrusna radén Yusup, kakara bisa kaluar, nanging teu mulih ka bumi. 

Ku nabi Yakub kamanah, boa enya  macan rék ngajejewing, ngarekab ka Radén Yusup, ari ka sakabéh putra, tingharuleng héran ngadéngékeun maung, sok daék nyatuan
jalma, tadina mah teu ningali.
 
Ki Rubil nyembah unjukan, ulah urang-urang nabi ka jisim kuring, karana ieu Samaun, lamun datang kaambekna, henteu kinten matak kagét liwat langkung, ngagarowok petak nyentak, lir gelap ngabedah bumi.
 
Lamun aya anu nyusuan, ngadéngékeun  nyentak Samaun yakti, budak rag-rag indung lumpat, tina tarikna nyentak, mun nu euneuh ngadéngékeun ngadadak undul, sakur anu nyarawaan, ka petak nyawana bijil.
 
Jeung aya deui Yahoda, lamun ngambek éta pun adi yakti,  badak gajah dikeremus, diséwakeun midua, kaya urang ngabebekeun daun cau, pimanaeun macan bisa ngerekeb, badé ngerekeb pun adi.
 
Geus kadangu sadayana, ku ramana pihatur Bagus Rubil, teteg manah nabi Yakub, Dén Yusup maju katengah, ngadeukeutan ka ramana, pok mihatur tamsah sadinten isuk mah ulah henteu dipaparin.
 
Kuring leumpang jeung pun kakang, Nabi Yakub nyaur hé buah ati, kutan ujang téh saéstu, suka hayang sorangan hadé pisan, ngiring poe isukan, harita putra buburan, nabeuh kélék jibrut Rubil.
 
Suka bungah tanpa wilang, kaya macan lapar dibéré kambing, réh geus kaidinan Yusup, kocap deui isukna, putra ngadeuheusan isuk, Radén Yusup di dangdanan, ti kangjeng nabi  Ibrahim.

Keur waktu di duruk téa, tur nganggo tas wadah roti, jeung daging tas paparin nabi Yakub, Yakub ti nabi Ishak, Nabi Ishak ti nabi Ibrahim turun, nya kitu deui komisina, turunan ti para nabi.
 
Gancangna nu mangun témbak,  putra-putra mudal  ngiringkeun kambing, nabi numutkeun ti pungkur, Radén Rubil énggal megat, rék ka man gamparan bet ulubiung, geura mulih baé gamparan, panas bilih ngangluh nabi.
 
Nabi Yakub lajeng ngandika, ama pesen manéh masing  ati,  éta anak ama Yusup, sing hadé ngajagana, mun halabhab geuwat-geuwat béré nginum, mun lapar béréan dahar, ulah léngoh manéh Rubil.
 
Bisi papanggih jeung bégal, kajeun embé bikeun ku  manéh Rubil, bisi papanggih jeung maung, Yusup jaga di tengah, Radén Rubil ngawangsul semu nu nyungkun, gamparan ka Yusup putra, ka abdi pon kitu deui.
 
Cumah saeutik séjéna, ari Yusup putrana anu dipikaasih, kameumeut di punjul-punjul, ari kuring sadayana, atu dulur ka putra gamparan Yusup, wajib pernah miara, Yakub nyaur melasmelis.


Hé Ki Yusup anak ama, sing percaya agus ka akang  Rubil, Radén Yusup nyembah matur, kuring ngandel kacida, ka kang raka Rubil Yahod jeung Samaun, lamun tepung sareng bégal, jeung maung kuring teu gimir.
 
Yusup dirangkul ku ama, diciuman digalékan méh nangis, putra sakabéh geus tuluy, nabi Yakub di jalan, ngajajanteng ngadeg di tengah lulurung, ningalikeun putra di angkat, sok ingkeun carios nabi.

Kocapkeun lampah putrana, keur satadi ku rama ditingali, Rubil jeung Radén Samaun, jiga anu nyaraah pisan, kadé Yusup barengan, geus rada jauh top roti Yusup ditongtok, dicabut ku
Radén Rubil.
 
Rahadén Yusup nangkuban, diawurkeun roti beak ku  anjing, bekelna diawur-awur, botol cai dibuang, Radén Yusup lampah ka Radén Samaun, kersa hayang ditulungan, ku Samaun ditampiling.
 
Sang Lawé datang narajang, jeung Ribalon Yusjan jad uang tali, ngarubung pek dihurup, radén Yusup di tegalan, dicidukkan dicabok sareng ditumbuk, nabi Yusup nyaur wales, na ku naon dosa kuring.
 
Sambatna henteu ditanggap, Radén Yusup dikerepuk  digaritik, mun budak urang mah bubuk, kawas tipung tulangan, cek mujahil Yusup umur genap taun, basa keur digebugan, Dén Yusup kocéak ceurik.
 
Sasambatna kakang tobat, bisi  paéh kuring nyuhunkeun  cai, nyentak Radén Samaun, Yusup montong sasambat, hé rasakeun ieu inuman panggebug, Radén Yusup gegeroan, duh
rama nabi Isroil.
 
Lamun gamparan uninga, ningal putra diperekpek digitik,  tulung awak kuring bubuk, rama mun enya tahan, Dén Yahod ngahalangan Dén samaun, meunggeus tong digebugan, kumambang mo luput mati.

Maskumambang  

Sasambatna Radén Yusup mundut cai, sim kuring  halabhab, bisi tuluy paéh kuring, duh tikoro liwat panas.
 
Hantem bae Radén digebugan nangis, jeritna kocéak,   lumpat moro Radén Rubil, bari nangis pok engkang.
 
Neda tulung kuring hayang teuing cai, teu tahan halabhab,  tuluy urang kuring peurih, tikoro tuhureun panas.
 
Geus teu tahan ku panggebug ku panggitik, duh tobat Allah taala, mo luput sim kuring mati, nanging hayang nginum heula.
 
Teu digugu sasambatna ku Radén Rubil, anggur nyabut  pedang, bari nyaur pedang aing, yeu geura inum ku sia.

Barang Yusup arek disabet ku Rabil, pedangna méh jedak,  Radén Yusupna nyikikik, gumujeng ningal rakana. 
 
Randeg Rubil rek ngandika terus nangis, hé Yusup cilaka,  naha sia mana seuri, ku aing arék dipedang. 

Ari tadi manéh digebug teh ceurik, aing leuwih héran, sia nyeungseurikeun aing,  atawa nyeungseurikeun pedang.
 
Radén Yusup matur bari seuri kuring, lain pisan-pisan,  nyeungseurikeun kang Rubil, kuring téh seuri sorangan.

Nyeungseurikeun naha mana salah kuring, sangkan panghareupna, teu dipikir kuring wani, teu sieun macan bégal.
 
Sabab kuring ngandelkeun Samaun tali, jeung sakabéh  kakang, réh digjaya dipinilih, kuring réa nu ngajaga.
 
Mana horéng teh anu bakal maténi, nu jadi andelan, ngahuleng rakana  Rubil, Ki Yahoda sasauran.
 
Naha kakang pedang diasupkeun deui, tadi ogé kumaha, nya omongan tuang rai, poma ulah dipahala.
 
Saur Radén Yusup teh upami mumin, nu réa amalna, ngandelkeun amal pribadi, hareup kana loba amal.
 
Henteu sieun sakarat teu inggis mati, mo manggih naraka, amal pepek beurang peuting, pardu sunah lan padilah.
 
Ngajauhkeun haram makruh jinah maling, tara nginum  arak, sakur amal anu lahir, dilakonan diitimad.

Kaya Yusup ngandelkeun Samaun Rubil, sabab gagah rongkah, nu bakal ngajaga diri, horéng éta nu maéhan.

Mangga urang malikan carita deui, Rubil sasahuran, ka Yahod teh ménta hasil, kumaha atuh petana.
 
Lamun keukeuh Yusup dipaténi, nya mikeun ka mana, Radén Yahod matur gasik, mendak sumur jero pisan.
 
Nanging jauh engkang ti dinya teh pasti, aya dina parsa,   sahur Rubil kajeun teuing, hayu baé urang bawa.
 
Hanteu lila arangkat Samaun Rubil, sadérék sadaya, nyandak Yusup leuwih nangis, dipahala sajalan-jalan.

Disuntrungkeun ku sawaréh dibeberik, Dén Yahod nyalira, nu aya terusna galih, bati manah teu kaluar.

Mijil 

Sadongkap ka sumur Radén Rubil, ujug-ujug nempo, kana  sumur anu poék mongkléng, teu katingali cai saeutik, ti luhurna leutik, di handap lir situ.
 
Tur eusina loba oroy uling, buhaya bayongbong, tur caina  anu langkung pangsét, Ki Yahod jeung eta rai-rai, nyadiakeun tali, pakeun ngulur Yusup. 

Ki Samaun dangdan cakah-cikih, Yusup dibarogod, leungeun sukuna bari dipencet, ku Samaun lir sambungan sumpit, sinjangna diirik, raksukanan di cucul.
 
Ki yahod mah langkung welas asih, teu werat rék  ngomong, bati watir dina manah baé, gancangna anu mangutan jurit, diuret ku tali, Dén Yusup diulur.
 
Radén Yahod nu nyekelan tali, diulur dialon, lalaunan  ngulur dén Yusup téh, sabab hayang kénéh ningali, ka Yusup bin Rahil, Ki Rubil ngaburu.

Matek pedang bari nyentak bengis, Yahod liwat bodo, keuheul teuing ati kami jéngkél, sor ka ditu ngaleupaskeun tali, Yusup males asih, nangis bari matur.

Aduh kakang tangtu paéh kuring, panungtungan témbong, kuring ménta cai teu dibéré, éta baé baju anu kuring, paparin nu kuring, paéh pikeun bungkus.
 
Radén Rubil nyentak anak rahil, montong gera-gero, mun  digugu manéh teh ku aing, ulah loba-loba ucap teuing, ku manéh kaimpi, moal enya sujud.
 
Los ka bulan jeung ka matahari, manéh gedé omong, jeung béntang  sawelas nu kaimpén, Yusup répéh teu deui ngalahir, Gancangna ki Rubil, Motong tali rampung. 
 
Nabi Yusup ngoléang ngelewing, duh matak hawatos, kersa Allah gusti nu waspaos, tina jero caina linggirik, batu gedé bijil, nampanan ka Yusup.

Kaya kasur anu pinuh eusi, kapas kapuk kolot, batu empuk karasa ku radén, nyangkéré hanteu baseuh teu nyeri, kocap radén rubil, celuk-celuk Yusup.

Kadangueun di luhur den Rubil, ekkeur gero-gero, diwalon deui anu nyeluk téh, Rubil nyentak bengis balalahi, manéh tacan mati, Rubil nyandak batu.
 
Ditimbulan ku Rubil nangtali, Samaun Ribalon, ceuk Yahod moal burung ge paéh, montong teuing ditimbulan deui, datang aki- aki, ngaburu ka Yusup.
 
Ngalaanan pangbeungkeutan tali, kabéhna morosot, sarta mawa raksukan cicirén, turunan eta Nabi Ibrahim, baheulana nabi, diduruk ku namrud.
 
Sumping bari nyandak eta komis, timbalan yang manon, dina dina seuneu nabi tiis, radén Yusup oge kitu deui, dipaparin komis, nyéta dina sumur. 

Hanteu baseuh heunteu keuna cai, aki-aki ongkoh, mawa buah sapirjad nu saé, jeung dalima tuhpahsoh reujeung tin, Yusup jeung si aki, Kinanti na sumur.


Kinanti 

Radén Yusup dina sumur, barang tuang suka seuri, bubuahan ti sawarga, leuwih manis sarta rasmi, ari tempat sumur téa, antara madyan jeung Mesir.

Di ardan tempat nu tangtu, ari ceuk ujar  sahiji, antara nagri tobriyah, jeung antara bumi Kudsi, éta di sisina jalan, tilu parsenna ti kiri.

Ari nu ngadamel sumur, Radén sam putra noh Nabi, sumur kiyup ti luhurna, sumur cai asin pahit, barang nabi Yusup dongkap, cai jadi amis tiis.

Aki-aki tunggu Yusup, ti isuk nepi ka magrib, geus burit pamitan mulang, Radén Yusup nahan aki, naha kana arék mulang, atuh keueung temen kuring.
 
Sorangan di jero sumur, aki-aki mésem manis, keueung ujang mun sorangan, tamba keueung dua aki, ku Ujang mudu diwaca, bok salah montong didangding.
 
Parantos muruk sakitu, éyang leungit tanpa lebih, Radén Yusup lajeng maca, dua piwuruk nu tadi, kersana Allah ta’ala, miwarangan urang langit.

Malaikat tujuh puluh, piwarang turun ti langit, ngaréncangan nu nyalira, nya éta ka Yusup nabi, sareng sukan–sukan tuan, hanteu mendakan prihatin.

Kocap Rubil jeung Samaun, sadérék sadaya julig, euwuh pikiran perdaya, buah wawadul ka nabi, gancangna geus meunang akal, meuncit hiji embé leutik.
 
Kitu gé embé nu batur, embéna sieun ditungtik, sieun rama milang kurang, getihna diculang-caling, diulas kana raksukan, raksukan pinuh ku getih.
 
Dagingna tuluy diduruk, tuluy didahar sakali, dagingna  séép sadaya, geus kitu lajeng marulih, di jalan pon suka-suka, susurakan ting jarerit.
 
Ngan Dén Yahod nu nguluwut, ngeletek jeroning pikir, hayang bisa males ayi, ka Rubil ulah kaciri, teu lila datang akalna, Yahod matur ka ki Rubil. 

Leres urang ieu baju, lambokot pinuh ku getih, saksi yén Yusup ku macan, tapi urang kudu ceurik, ceurik anu enya téa, ngucur cipanon rambisbis.

Nya Kakang Rubil ngadawuh, bener tapi euwuh kami, ceurik kuma dijieuna, anggeuh mah geus poho deui, ceurik teh geus henteu bisa, sumawonna teu pirhatin.
 
Radén Yahod tuluy matur, landing nangis éta gampil, kuring geus guguru pisan, dicabé mustajab leuwih, geus loba kuring ngubaran, loba pisan anu jadi.

Mun nyieuna kudu nyumput, sorangan milih nu suni, Radén Rubil sasahuran, coba baé kajeun teuing, sok mun diandel ku rama, bok urang balik ka pati.
 
Gancangna anu ka catur, kira satengah pal deui, ngadongkapkeun ka kanaan, Yahod kapareng geus manggih, huma nu geus jadi reuma, aya kebon cabé rawit.
 
Buahna leubeut nya ruhruy, beureum campur jeung gumading, di jalana rada anggang, Radén Yahod ngala gasik, cabé kénging sagémbolan, tuluy dibebek sakali.
 
Geus ditutuwuhan tuluy, dipeureuhkeun cabé rawit, pinuh  panon dua pisan, sadaya pating jarerit, peurih dipeureuhan sabrang, gegelendeng Radén Rubil.
 
Yahod méh arék dibunuh, lain sing ngubaran kami, Yahod  seuri tur maturan, nyéta landong matak nangis, Rubil nyahur pék Yahoda, geura diubaran deui.
 
Radén Yahod matur umum, dukun diubaran jampi, kapan mah enggeus ngubaran, resep nanggap anu ceurik, sok ingkeun cag tunda heula, putra anu nararangis.

Kocap langkah Nabi Yakub, sajengkar putra kakasih, teu cindek di panglinggihan, jilingjingcat baé nabi, ngajanteng waé di jalan, ningalian putra sumping.
 
Teu ngeunah rahosing kalbu, salempang tur senak-senik, ti beurang dongkap ka isa, putra hanteu baé sumping, mener waktu isa pisan, kadangu geder nu nangis.
 
Gebeg manah nabi Yakub, sabab gumeter jasmani, barang gok nyata cilaka, énggalna baé ngalahir, mana Yusup putra ama, Rubil nyembah matur nangis.

Nyanggakeun séwu bebendu, perkawis putra kakasih, nanging nabi mo percaya, najan leres hatur abdi, pun adi di teda macan, ieu komisna tingali. 

Leuleus nabiyulloh Yakub, amung komis ngajumpalik, kalenger taya imutan, ngajehjer saperti mati, dipayang ku putraputra, dicandak mulih ka bumi.

Direjengan digugulung, sumpingna ka bumi nabi, koréjat gugah pék lénggah, imut ningalian komis, gemet pisan ningalina, magartu nabi prihatin.

Magatru 

Dibukaan komis dijungjung-dijungjung, ditingali bulakbalik, nabi nyaur jero kalbu, enya ogé ieu komis, pinuh ku getih lambokot.

Tapi héran komis teu sowék teu gugus, énggalna nabi ngalahir, mariksa Rubil Samaun, na enya Yusup téh Rubil, eunggeus dihakan ku méong.
 
Radén Rubil matur nyembah nun sumuhun, tina awitna pun adi, papanahan ulubiung, diajar mentang jamparing, sigana geus rada poho.
 
Enggeus burit abdi emut énggal muru, ka Yusup tempatna tadi, kasampak komis ngalumbuk, geus lamokot pinuh ku geutih, tapi teu sowék  teu kohok.
 
Radén Rubil nyembah matur nun sumuhun, anu mawi éta  komis, heunteu sowék heunteu bubuk, sabab maung sésa deui, tandaning méong geus kolot.
 
Nabi Yakub mésem tayohna nya kitu, bener saomongan Rubil, méong kolot taya huntu, teu bisa nyewékeun komis, abongna méong geus kolot.
 
Sungut mintul teu bisa nyewekeun baju, tapi kana tulang kulit, teurak kénéh ngadurukduk, matak ngahérankeun teuing, ompong teu teurak ka lompong.
 
Tapi kana tulang urat mah ngaremus, huleng bingung Radén Rubil, teu bisa nyambung pihatur, ki Yahod nyembah tadim, lain margi méong ompong.
 
Hanteu sewek sotéh éta komis Yusup, ngan sarehan méong apik, komisna heula dicucul, kakara diteda ledis, tulang daging urat polo.
 
Nabi Yakub nyaur maranéh nya kitu, omong ganti lanca-linci, méh ama moal ngagugu, Rubil matur leres nabi, gamparan meureun mahido. 

Najan abdi sayaktosna omong istu, moal di andel ku nabi, kumargi asih ka Yusup, enggal nabi Yakub ngalahir, ala ka dieukeun méong.
 
Sina datang kadieu nu nyatu Yusup, ama hayang males pati, Radén Rubil ngajelenggut, Rék sanggem hanteu barina, gancang anu mangun carita.
 
Ki Yahod cedok nyembah unjuk hatur, sumuhun timbalan nabi, dinten abdi isuk sanggup, nyanggakeun méong ka nabi, ku gamparan mangga tarok.
 
Putra putra turun ti bumi barempung, sasauran Radén Rubil, Yahoda ilaing kumprung, wawanianan ka nabi, omongan tara diilo.
 
Coba saha anu wani ngala maung, kami mah teu sanggup teuing, tapi nabi réh sakitu, teu ngandel ku sabab komis, teu rewék teu sowéh kohok. 
 
Isukan mah urang bawa waé Yusup, tina sumur urang jait, geus ka darat urang bunuh, tulangna bawa ka nabi, mundur matur radén Yahod.


Durma 

Pihaturna Dén Yahod mun kitu engkang, kuring mah alim teuing, lamun keukeuh Yusup, engké dék di paéhan, tangtu balik deui kuring, wadul ka ama, kajeun kuring  dipeuncit.
 
Radén Rubil ngandika atuh kumaha, moal-moal teu wani, nangkep ngala macan, engkang sieun dihakan, Radén Yahod mésem manis, purwa raina, sasanggemna ka nabi.
 
Sabab rongkah panginten rai jeung raka, salawé macan Rubil, anjeun téh mo lumpat, senang kabina-bina, kang Samaun kitu deui, welasan macan, moal susah teu gimir.
 
Dulur-dulur sakabéh gé gagah rongkah, lima maungna pasti, wani nyekel iga,  Ki Rubil sasahuran, ilaing sabaraha wani, matur Yahoda, hiji ogé beh teuing.

Munggup untupan panganyam ngarang tembang, kocap isukna deui, putrana barudal, ka leuweung nyiar macan, sapanah satumbak deui, ka leuweung dongkap, Radén Yahod rek baris.

Kudu barengan ngasupan jeung ngasrukna, ulah heula pandeuri, bisi maung lumpat, ngejat teu kanyahoan, mun dibagi opat gampil, nanging susahna, tempatna bala buni.

Teu paténjo jeung baturna anggang pisan, nyaho heula pandeuri, tapi aya akal, saurang kudu misah, naék kana luhur kai, supaya awas, ka batur nu mandiri.

Montong susah kuring baé nu naék mah, batur geura pék bagi, ti kulon tiluan, dua jalma ti wétan, kalér kidul kitu deui, Yahod ge gancang,  milihan tangkal kai.
 
Anu luhur anu gampang ditéténa, Yahod naék pribadi, batur misah-misah, nu ngulon anu ngétan, Radén Yahod luhur kai, ningal ka handap, dipikir moal nepi.
 
Lamun maung rék ngaronjat ka anjeunna, Yahodna pok  ngumendir, batur  ariyatna, pada barang ngababad, nyacar ngaberesihan eurih, kabéh sadiya, nyacar ngababad eurih.
 
Pada maju ti kulon sareng ti wétan, kalér kidul ge deui, mojok reujeung tengah, pareng manggihan macan, hiji keur saré ngajempling, tibra kacida, di dodoho ku Rubil.

Kek dicekel dirangkepkeun suku opat, Samaun ngabungkem cungkir, pada-pada ngenyang, dironom ku salapan, méong nu hiji lir ucing, bareng kacandak, méong dengek ngajerit.
 
Gegerungan ngagauk awong-awongan, leuweung asa kaindit, ku sentakna macan, gebeg Rahadén Yahoda, gegeroan tina kai, masing priyatna, ngandika radén Rubil.
 
Geus kacekel seug baé turun Yahoda, hayu urang baralik, eunggeus meunang macan, haturan Ki Yahoda, sing peryatna engkang Rubil, mangkadé leupas, rék turun heula kuring.
 
Ki Yahoda barang geus turun ka handap, cék nilas dahan kai, panjangna sadéupa, kaya iteuk diasta, Ki Yahoda jakah-jikih, nginditkeun réncang, anjeuna ti pandeuri.
 
Ngagiringkeun sadérék nu gancang macan, mutuh baé nyalijik, kabéh kaakalan, sadérék nu salapan, méong reuwas kempas-kempis, ruménghap rénghap, gumeter senak-senik.
 
Bari macan dina sajero pikirna, rék dikumaha teuing, teu tuah teu dosa, ayeuna disangsara, di jalana lila teuing, bujeng énggalna, karényéng  nu ngagurit.

Kacarita putra ngadeuheuskeun macan, unjukan Radén Rubil, tah ieu rupana, maung anu neda, ku putra keur males pati, sakersa–kersa, ka éta maung julig.
 
Barang dongkap maung sujud ka payunan, ka nabi Yakub  israil, sujud cara jalma, nabi Yakub ngandika, naha teungteuingeun teuing, hé manéh macan,  nyangsara ati kami.

Bisa waé manéh nyungkawakeun manah, nyieun rujit ning ati, ngaraheutan bayah, ngaruksak jero dada, nganyenyeri ati kami, salawas-lawas, mo bisa pulih deui.

Masih nepi ka poé kiamah pisan, mo pegat ati kami, ku kersaning Allah, méong téh bisa ngucap, sakumaha tata jalmi, adab tur hurmat, pokna ya kangjeng nabi.
 
Jisim abdi langkung éwed nguping sabda, béak nya matak isin, sareng matak reuwas, matak ilang upaya, ku naon purwana nabi, sanget nyoara, ngucap- ngucapkeun abdi.
 
Haté abdi kakara pisan nya terang, dumadak meunang isin, nabi Yakub héran, sakedap teu ngandika, geus lila alon ngalahir, sabab ngandika, megatkeun ati kami.

Margi manéh anu nyatu buah manah, sikina mata kami, gumalaning dirya, mustikaning wardaya, Yusup ciciptaning ati, kusumah ningrat,  anak kami pribadi.
 
Cék dulurna éta ku manéh dihakan, ku maung dijejewit, méong sujud hurmat, dada rapet kana tanah, nyembah bari angkat damis, pokna hé tuan,  Allah robbul Ibrahim.
 
Jisim abdi ieu macan téh amanah, ari gamparan nabi, timbalan pangeran,  nu murba wisésa, nu haram jisim abdi, terah ti para ambiya, najan ge hayang, ukur satétés getih.
 
Sumawona lamun meleg-meleg teda, abdi teu wantun  teuing, tur ke heula anan, tadi kakara dongkap, abdi téa urang Mesir, purwaning dongkap, ka kanaan bumi nabi.

Wiréh abi gaduh dulur ti kanaan, ku tina enggeus lami, abdi henteu tepang, ayeuna rék jiarah, sieun putusan rahmat abdi, megat sih-sihan, sareng imut ka dalil.
 
Anu muken laisu min rahmatillah, tanda buktina abdi, nyéta rék jiyarah, atawa israr salam, tacan tepang jisim abdi, jeung dulur téa, micung pangkon nabi.



