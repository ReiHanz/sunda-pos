Asmarandana

Wulangkrama nu digurit
tegesna wuwulang krama 
piwuruk lampah nu sae
hiji prakara bakuna
ulah katungkul susah
sulit juwet jeng nguluwut
balik ka inget peryatna.

Tunggal eusi bumi langit
naon-naon kalakuan
nu geus beunang ku nu sejen
ku maneh ge meureun beunang
lamun cengeng pikiran
lampah wekel ati suhud
pageuh muntang ka Pangeran.

Kadua prakara deui
ari jalma hirup eta
ulah katalanjur omong
suaban lancang supata
upama rugi dagang
pingges dagang nu kapungkur
montong leleb dipikiran.

Balikan gedea pikir
wawani sabeunang-beunang 
tuluykeun lampah daang teh
anu bakal dipilampah
ka hareup nya mikiran
teu pedah mikir ka pungkur
ka hareup masing waspada.

Katilu prakara deui
ulah rek wawanianan
nangtukeun sagala gawe
anu tacan kapilampah
manusa teu kawasa
sanajan mungguh nu ngadu
teu bisa mastikeun meunang.

Kaopat prakara deui
wajib kudu dipikiran
upama boga kasusah
kira aya tambana
keur ngaleungitkeun pakewuh
pek leungitkeun masing sirna.
Mun kapikir moal leungit
taya pitambaeunana
kudu dipasrahkeun bae
dipikir ge henteu pedah
anggur sok jadi tambah
ana dipake nguluwut
buret jadi tambah susah.

Kalima prakara deui
papasten teu kanyahoan
tandana taya nu nyaho
buktina teu bisa nolak
kabeh nu kalakonan
cara rgi rejeung untung
serta bagja jeung cilaka.
 
Kagenep prakara deui
laku lampahing manusa
geus kudu prayatna bae
rajeun oge sok katingal 

baya nu tacan datang
saupama langit mendung
alamat rek datang hujan.

nya kitu deui bilahi
rajeun oge kaingalan
pibayaeun ka awak teh
sabeunang-beunang pikiran
pipanulakeunana
supaya luput pakewuh
pibayaeun hanteu datang. 

Sok rajeun oge bilahi
nu kira banget datangna
tapi tina atos-atos
peryatna bisa nulakna
temahna hanteu datang
jeung rea-rea pakewuh
anu katulak ku sabar.

Jeung rea-rea bilahi
nu asalna leuleutikan
tapi ana datang gede
matak cilaka ka awak
tina tingal prayatna
dijujur ku hawa napsu
ditulakna ku amarah.
