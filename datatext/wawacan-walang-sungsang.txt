Kinanti 

Roro Santang nu dicatur, niat ngalolos ti peuting, harita emban geus tibra, wancina kira janari, kaluar ti jero puri, henteu aya nu ningali.

Kadaton enggeus kapungkur, geus lepas angkatna putri, beurang peuting leuleuweungan, nyorang lebak reejeung pasir, teu puguh anu diseja, Roro Santang nyai putri.

Unggah gunung turun gunung, teu tuang teu leueut cai, bawa ning hayang patepang, jeung saderek raden putri, tunda heula nu keur angkat, kakocapkeun di jero puri.

Para emban kabeh geus ngaguruh, langkung nalangsa careurik, tuluy unjukan ka raja, gusti abdi tur tingali, ayeuna putra gamparan, ngalolos waktu ti peuting.

Parameswari langkung gugup, ngersakeun ka kangjeng gusti, bari jeung nangis sasambat, kangjeng raja kitu deui, aduh eneng putri mama, naha mama ihlas teuing.

Saha nu ngaganti ratu, di Pajajaran nagri, enggal Sang Raja nimbalan, ka raden Arga Patih, geuwat patih maneh iyang, pangneyangkeun den putri.

Lamun tacan hasil maksud, tegesna tacan kapanggih, maneh ulah waka mulang, sumangga piunjuk patih, parantos tuntas timbulan, jisim abdi pamit indit.

Geus kawidian ku ratu, Siliwangi tuluy mulih, jeung gerwa ka jero pura, Raden Patih eunggeus indit, geus kapungkur Pajajaran, lepas angkatna den Patih.

Di jalan henteu kacatur, ka Taji Malela sumping, tepung sareng hiji ajar, tegesna pandeta leuwih, Den Patih masih di dinya, jadi santri Ajar Sidik.

Tetep salawasna hirup, Patih henteu mulih deui, ka nagara Pajajaran, jenengan enggeus dilandi, nelah Dawung Awuk eta, Medang Kamulyan Dipati.

Tunda ayeuna dicatur, nu keur angkat beurang peuting, nyorang pirang-pirang tegal, sapanjang jalan nangis, teu pegat nyusut cisoca, sasambatna melas-melis.

Engkang kamana nyusul, antosan ieu sim kuring, di leuweung eukeur sangsara, kapaider beurang peuting, reya pisan sato galak, Den Putri jeung bari ngajerit.

Belug tuluy Den Putri labuh, dina taneuh henteu eling, matak watir mun katingal, lalampahan Nyai Putri, teu lila tuluy kapendak, ku Nyai Endang Saketi.

Di Gunung Tangkubanparahu, tuluy dipontok Den Putri, serta tuluy ditangisan, aduh eneng putra aing, Roro Santang enggeus gugah, geus ngalilir Raden Putri.

Nyi Saketi gasik nyaur, mariksa ka Raden Putri, nyai teh anu ti mana, sareng saha ngaran nyai, sareng na arek ka mana, Roro Santang matur takdim.

Jisim kuring putra ratu, Pajajaran Siliwangi, nu nelah pun Roro Santang, nyusul dulur sim kuring, nu wasta pun Walang Sungsang, ditundung ku Kangjeng Gusti.

Kaget Nyi Endang ngarangkul, kutan ieu anak aing, bisi nyai teu uninga, nyai teh perenah bibi, ari Siliwangi teya, saenyana lanceuk embi.

Embi saderek nu bungsu, Sepi Rasa ngaran embi, turunan ti maha raja, nu jenengan Celeng Saranggi, ari karep nyai eta, eta rempung liwat saking.

Nya eta rek neyang dulur, anu lolos ti nagri, tapi teu bisa mekelan, ngan ieu mulyana nyai, jimat raksukan nu ngaran, anter kusumah ti ipri.

Kasiatna eta baju, lamun dipake ku nyai, bisa ngambah awang-awang, raksukan enggeus ditampi, sarta dianggo harita, ku Roro Santang den Putri.

Nyai Endang mindo nyaur, jeung nyai mundu dilandi,, nyai batin eta meujeuhna, kitu deui maneh nyai, ti dieu teh mudu lempang, ka gunung Cikung indit.

Eta di gunung Ciliyung, di dinya eta nu sakti, hanteu aya dua tilu, eta sajatining hurip, anu tembong teu katingal, dina sajeroning ati, nyaeta pura wisesa, eta cahaya anu hurip.

Tunda anu eukeur tapakur, kocap deuyi nyai putri, harita sumping kadinya, tuluy munjungan sakali, Sang pandita pek mariksa, ti mana asal nyi putri.

Jeung saha ngaran nu tangtu, anu matak maneh wani, asip kana patapaan, Roro Santang matur ta’dim, sim kuring ti Pajajaran, Putra Prabu Siliwangi.

Pun Roro Santang nu nyebut, anu mawi kumawani, dongkap kapayun ajengan, keur neangan dulur abdi, nu wasta pun Walang Sungsang, nu mawi kadieu mampir.

Sang pandita lawas nyaur, euweuh didieu mah nyai, dulur maneh Walang Sungsang, teangan kawetan henjing, di dinya aya pandita, anu calik di gunung marpi.

Sang Danuwarsi kasebut, kitu deuyi maneh nyai, ku enyang dilandi ngaran, pantes nelah nyai eling, pasti kersaning yang sukma, lamun jaga putra nyai.

Bakal jadi wali kutub, wawakilna Kangjeng Nabi, reujeung deuyi ditalukan, ku eusining bumi langit, nu jenengan kangjeng Sultan, Sinuhun mangku agama.

Roro Santang nyembah matur, ka pandita anggeus pamit, kaidinan lajeng mangkat, Putri nyorang leuweung deuyi, unggah gunung turun lebak, henteu eureun beurang peuting.

Tunda anu dicatur, Sang pandita Danuwarsi, nu keur ngawuruk santrina, nya eta ka raden manteri, catur pandita asalna, ti Dieng pandita leuwi.

Dua rencangna kapungkur, katilu Sang Danu Warsi, di gunung Singkup saurang, kaduwa di gunung Kumbing, ceuk pitutu kitab Akso, Sang pandita Danu Warsi.

Geus beak murukna ilmu, kabudaan geus ditampi, ku Rahaden Walang Sungsang, sadayana geus kaharti, ngan kantun ilmu agama, anu teu acan kapanggih.

Sang Pandita alon nyaur, bapa mah tacan ningali, nu ngaran ilmu agama, mudu neyangan deuyi, sugan aya nu boga, raden mudu guru deui.

Gentos deuyi nu dicatur, kocap Roro Santang sumping, sarta tuluy bae nyembah, ka Pandita Danu Warsi, Sang pandita pek mariksa, bageya nu anyar sumping.

Ti mana nya lembur matuh, sareng saha ngaran nyai, matur nyembah Roro Santang, kuring putra Siliwangi, raja nagri Pajajaran, neyangan dulur sim kuring.

Pun Walang Sungsang ditundung, numawi kadieu mampir, kuring langkung hayang tepang, neyangan parantos lami, pandita kaget manahna, pandita nyaur deuyi mantri.

Geuwat-geuwat dieu agus, iyeu dulur raden sumping, Walang Sungsang angkat enggal, kaget ningal den putri, dirontok ku Sang Walang Sungsang, duwanana pada nangis.

Nyai dulur engkang estu, naha saha rencang nyai, matur nyai Roro Santang, pun jisim kuring perbadi, teu pisan ngabantun rencang, nyai putri bari nangis.

Danuwarsi alon nyaur, meunggeus putra montong nangis, balik ieu mudu tampa, ngaran ampal ali-ali, lelepen anu baheula, hasiatna leuwih sakti.

Amot sagara jeung gunung, aya bumi aya langit, sakumaha alam dunya, Walang Sungsang enggeus nampi, lelepen dianggo enggal, awor kulit eujeung daging.

Sang pandita deuyi nyaur, jeung ieu bapa maparin, Putra bapa anggo garwa, anu ngaran Indang Geulis, Walang Sungsang enggeus nikah, ka Putri pandita Sidik.

Kana lelepen geus asup, Roro Santang Indang Geulis, Raden putra enggeus pamit deui, Sang pandita nyaur deui, Raden mudu pindah ngaran, jenengan Somadulloh.

Jeung mudu leumpang ka gunung, Ciangkup ngaranna deui, di dinya aya pandita, Sangiyang Nenggo langkung wulangit, Somadulloh enggeus jengkar, lepas lampahna den putra.

Nyorang pirang-pirang gunung, neangan Sang Gunung Jati, tunda anu keur lumampah, kocap nu keur tapa lali, Sangiyang Nenggo sabutna, langkung kasmaran ka Gusti.

Asmarandana 

Pandita Buda geus leuwih, di gunung Singkup keur tapa, tapi tacan aya keneh, tataning ilmu sare’at, wantu pandita buda, keur sujud ka Dewa Agung, henteunaya tingal duwa.

Ngan cipta diri pribadi, nu tembong teu katingalan, jatining sukma eta teh, lir upama surya kembar, sajatining hurip pisan, Sang pandita langkung sujud, henteu pegat pancalriya.

Tunda anu barangta kingkin, sumujud ka den mulya, kocap deuyi dicarios, eta Raden Somadulloh, tegas ngadeuheus ka pandita, Sanghiyang Nenggo lajeng nyaur, Mariksa ka Somadulloh.

Bagea anu anyar sumping, Rahaden anu ti mana, Somadulloh matur alon, jisim kuring ti Pajajaran, wasta pun Somadulloh, sim kuring hayang guguru, Agama Nabi Muhamad.

Sanghiyang Nenggo nyaur manis, di dieu mah henteu aya, Bapa kakara ngadenge, nu ngaran elmu agama, ngan bapa teh nguping warta, Kitab buda geus kasebut, yen eta agama buda.

Diganti agama Nabi, kitu ceuk pitutur kitab, Mustaka Jamus geus tangtos, papagem agama buda, sarengna eunggeus kasebat, nu baris jadi pupucuk, ngabuka elmu agama.

Asalna ti ujang pasti, di Jawa aya agama, tapi bapa hanteu ngartos, ka eta agama mulya, ngan iyeu pikeun sarat, lamun ujang hayang punjul, golok ceng mudu tampa.

Iyeu golok leuwih sakti, bisa ngambah awang-awang, kitu deui bisa ngomong, sakumaha adat jalma, jeung raden diganti ngaran, kiyaki sangkan panuju, bibitna agama mulya.

Geura bral ka Gunung Kumbing, didinya aya pandita, sipat oray pandita teh, ngadeuheus raden ka dinya, sababna aya pusaka, ata jimat mudu pundut, bapa darma tuduh jalan.

Raden putra enggeus pamit, jengkar lepas angkatna, neyangan guru nu kahot, angkat ti peuting ti beurang, teu aya pisan eureuna, hanteu dahar hanteu nginum, ngiras jadi pangtapana.

Neyangan pandita leuwih, tunda heula anu angkat, kocap nu keur tapa jongjon, eta Sang pandita Naga, anu keur ngajaga jimat, pusaka buda karuhun, ngaran umbul-umbul tea.

Jeung turna kopeyah warnung, nya eta nu dutungguan, tapi darma mungguan, henteu meunang ngabogaan, kusabab lain milikna, mun jaga aya nu cunduk, putra raja Pajajaran.

Nya eta nu boga milik, atawa anu ngabogaan, mundu dipasrahkeun bae, nya eta bibiting audiya, Sang Naga ngatakeun jisim, kawawang siting dewa Agung, di Gunung Kumbing tapana.

Henteu lila jebul sumping, eta Raden Walang Sungsang, tuluy ngadeuheus bae, Pek Sangiyang Naga mariksa, sarta kaget jero manah, bagea nu anyar rawuh, Rahaden anu ti mana.

Sareng saha nya kakasih, serta rek angkat kamana, raden putra matur alon, sim kuring ti Pajajaran, nama sim kuring Walang Sungsang, sim kuring neyangan guru, seja ka gunung Anjana.

Sang Naga pek nyaur deuyi, aki teu nyaho agama, kakara pisan ngadenge, aki iyeu mere surat, jimat ngaran umbul-umbul, wasiatna waong jawa buda.

Kasiatna geus pasti, mun jimat dipake perang, sok kapaider musuh teh, teu nyahoeun batur mah, kasiyatna matak teguh, henteu teurak ku pakarang.

Jeung ieu kopeah waring, sok teu katingal ku jalma, jeung dipikasieun baye, ku jin jeung setan siluman, sadaya enggeus ditampi, Sanghiyang Naga mando nyaur, jeung aki mere jenengan.

Somadulloh nya kakasih, pasti kersaning yang sukma, bibiting auliya gede, ngabuka elmu agama, lantaran ti raden putra, sareng raden mudu laju, ka gunung Cangak nya angkat.

Ngimpen aya jimat deuyi, panjang bereh pendil waja, kasiyatna leuwih aheng, Kodatulloh lajeng jengkar, angkatna geus jauh pisan, gunung Kumbing geus kapungkur, ti dinya ngaler angkatna.

Tunda ayeuna kocap deuyi, kocapkeun di gunung Cangak, nya eta Sang Ratu Bango, dideuheusan wadiya balad, pepek jeung para ponggawa, Sang Ratu Bango ngadawuh, patih gancang enggal dangdan.

Jeung sakabeh para bupati, ku maneh kudu timbalan, sabab aing arek moro, salawasna jadi raja, aing teh tacan ngarasa, meunang sorangan saena, Den patih hatur sumangga.

Geus pendak para bupati, lajeng baye ratu angkat, diiring ku menteri kabeh, tengera ngungkung disada, geus rame di awang-awang, sang ratu geus gentos semu, henteu nganggo karajaan.

Jadi sipat bako naksi, ngalayang di awang-awang, henteu lila eunteup bae, sadaya kana kiyara, pinuh ku manuk sadaya, pateyup luhureun kayu, kocap keuna den Kodatulloh.

Angkatna teh enggeus nepi, ka deukeut tangkal kiyara, Raden ningal langkung kaget, manuk sakuti nyanak, geus ngaguruh sowarana, Rahaden emut kapungkur, wasiatna sahiyang Naga.

Sakieu nganggo kopeah waring, serta bari ngadeukeutan, tangkal kiyara nu gede, Kadatulloh teu ningal, ku manuk sadayana, kasiyat kopeah punjul, matak megatkeun paningal.

Magatru 

Enggeus sidik Raden ningali ka luhur, taya antarana deuyi, eunteupna di luhur kayu, peteyep sapeun tur pipit, dahan kabeh eusi bango.

Kadatulloh nyaur sajeroning raga, kumaha petana kenging, aing iyeu rada euwuh, kumaha akalna deuyi, ambeh beunang eta bango.

Kadatulloh ningal awi gede alus, seug dipotong eta awi, sarta dijieun buku, tuluy dipasang sakali, dina dahan geus gumantung.

Kakocapkeun Sangiyang enggeus asup, enggeus sipat langak cai, bango ningal kana languk, deleg nyampeurkeun sakali, rek asup ka jero badawang.

Ratu bango geus ngagimbung, tapi ribung liwat saking, neyangan panto teu timu, sumawona bango manteri, ngiring isin, ku Sang bango katong.

Teu waniyeun deukeut eta katong ratu, raja bango langkung ginding, dedegna gede tur pulur, buluna hideung lir mangsi, lir samberhan mencrong.

Ratu bango nguriling neyangan pintu, hanas lila teu kapanggih, Ratu bango langkung bingung saur, lauk di teureuyan sakali, bijil neyangan panto.

Ka mana teu kapanggih ratu bingung, nyaur sajeroning ati, iyeu aing bisa asup, tapi henteu bisa bijil, kamana neyangan panto.

Awas ningal den putra enggal ngaburu, atuh leuwih untung aing, meunang bango enggeus tangtu, bango dicangcang sakali, sukuna geus diborogod.

Kadatulloh galakna geus dicatur, kersana arek dipeuncit, Sangiang bango tuluy matur, atuh raden beuheung kuring, paralun ulah dipotong.

Diteb-ditebus bae ayeuna ku barana alus, atuh kuring ulah dipeuncit, Kadatulloh tuluy nyaur, lamun enya omong palias, heug ku kami moal dipotong.

Sakumaha pamenta maneh diturut, maneh dihirupan pasti, Ratu bango ti dinya nyaur, naon pamundut ka kuring, moal datang ka mogok.

Kadatulloh tuluy mindo deuyi nyaur, panyang beunang pendil beusi, ku kami nu dipundut, huleng bango bari mikir, dibikeun eta mah poguh.

Enggeus tangtu sagala aing teu laju, ku sabab nu sakaliwat, jimat titinggal kapungkur, mun teu dibikeun geus tangtu, beuheung moal gagal dipotong.

Kadatulloh ka bango pek deuyi nyaur, kuma pikarep paksi, naha maneh bet ngaheluk, raja bango matur takdim, sumangga taya sawios.

Najan kuring kasanggakeun kaulanun, sadaya kersaning puri, lamun ku raden dipundut, sim kuring sumangga teuing, ngan ulah datang ka maot.

Raden putra Kadatulloh bungah langkung, bari nyoeran tali, jeung ka diyeukeun tadating, anu ngaran pendil beusi, Ratu bango matur alon.

Meunggeus bae raden tuturkeun ti pengker, gancang bango tuluy indit, ratu bango tuluy ngaping, raden nuturkeun pandeuri, nuturkeun kalangkang bango.

Henteu lila bango eunteup kana kayi, kana tangkal kiyara tadi, den Kodatulloh pek nyaur, tadi omong maneh paksi, majarkeun boga karaton.

Jeung nagara maneh gede liwat langkung, naha ieu eunteup deuyi, kana tangkal kiyara luhur, sugan bohong maneh paksi, ratu bango nyaur alon.

Antos heula didiyeu bisi kasarung, gancang carios digurit, teu panjang deuyi catur, ka gunung Cangak geus sumping, Den Putri jeung ratu bango.

Kana guha duwaan enggeus arasup, katingal petana nagri, sareng leungit sipat manuk, geus digentos sipat jalmi, jeung reya para Bupatos.

Pepek kabeh para ponggawa ngaguruh, budak pendek budak leutik, budak kembar langkung lucu, raja bango matur takdim, sumangga linggih kajero.

Kadatulloh ngajawab kalangkung nuhun, kami enggeus lila tepang, kadiyeukeun eta daling, sareng panjang bareng deuyi, dipaehan lamun bohong.

Geuwat bango kami hayang geura puguh, ratu bango jawab deuyi, raden mugi ulah rusuh, moal burung eta pendil, ku raden kacandak tangtos.

Enggal bae pendil beusi geus dipundut, Kadatulloh enggeus nampi, pangjang beurang sareng peuting, beurang kasiatna leuwih, bijil balad ewon-ewon.

Ari pendil bijil kadaharan alus, kasiatna panjang deui, lamun ditangkubkeun tangtu, sadaya sangu kabeuli, gogorengan sambel gede wah.

Geus sadiya sadayana deungeun sangu, ratu bango matur deui, jeung raden gentos jujuluk, Raden Kuncung nya leuwih, kuncung pamit ka Sang bango.

Tuluy jengkar gunung jengkar geus kapengker, gunung jati geus katingali, nya eta nu dijugjug, gentos anu dicatur deui, nu tapa pandita kahot.

Ayat Mekah nya eta pernah putu, Kangjeng Nabi Kang Saliki, keur tapa eta di gunung, nu jenengan Sang Nurjati, Kundung dongkap ka Cirebon.

Pucung

Sang Nurjati eukeur perhatin kalangkung, taya liyan tingal, ngan cipta salira dewek, Sang Nurbaiyan sidik eta uninga.

Lamun bakal kasemahan putra ratu, ngaran Walang Sungsang, bibiting agama kahot, henteu lami raden Kuncung jebul dongkap.

Enggeus naek kana pupucukna gunung, jeung Nurjati tepang, sarta lajeng munjung bae, Sang Nurjati teh tuluy bae mariksa.

Raden putra bagea nu anyar rawuh, ti mana nya asal, reujeung jenengan teh saha teh, nyembah bari matur Kuncung ka pandita.

Pajajaran asal sim kuring kapungkur, wasta pun Walang Sungsang, mawi sim kuring ngalolos, nya ka diyeu dongkap neyangan impiyan.

Kitu deui ulah jadi bendu, naros ka pandita, beh mana gunung Jati teh, eujeung jenenganna teh sang Nurbaiyan, Sang pandita gumuyu barita nyaur, nya didieu pisan, nu ngaran gunung Jati teh, jeung kawula nu ngaran Sang Nurbaiyan.

Asal Mekah pernah putu Kangjeng Rosul, di diyeu eukeur tapa, sareng ari lilana teh, kira dua ratus taunan geus meunang.

Jeung geus pasti eta kersaning Yang Agung, ti maneh asalna, pabuka agama teh, kacarios raden Kuncung enggeus bingah.

Geus diwuruk agamana Kangjeng Rosul, ka Sang Nurbayan, sadayana geus kahartos, Sang Nurbayan ka raden Kuncung nyandika.

Maneh mudu sumping ka basisir laut, nyieun padukuhan, geuwat bral ngababad bae, jeung agama maneh eta eta kitu.

Cakra Bumi ngaran maneh eta kitu, ayeuna geura beral, Cakra Bumi pamit miyos, gancang bae henteu kocap di jalana.

Enggeus dongkap ka eta basisir laut, damel panaak sadiya, jeung ngadamel masjid gede, dipancungan kebon pasir ngarana.

Nu mimiti dibabad di lembur Sembung, leuweung gede pisan, cucuk haur eujeung kaso, kakaiyan dinya gede pisan.

Jengkar Bumi golakna enggeus dicatur,  eujeung sasauran, geura cacar maneh golak, kakocapkeun golak cabang geus ngababad.

Kakaiyan pirang-pirang geus rubuh, langkung tina gancang, beruk-beruk kai nu galede, sirna kabeh sarupaning kakaiyan.

Tina golak bijil seuneu gede hurung, kai beunang nyacar, enggeus kaduruk sakabeh, nu kagungan ngeunah kadeuleu dipondokeun.

Ngan ngalaksana nyacar bae geus ngagempur, leuweung jadi caang, catur ari legana teh, beunang nyacar golak nu bijil seuneuna.

Mijil 

Kira aya saratus pasagi, kitu ceuk carios, serta nyiyeun pager di dinya teh, kadang jaba-jaba eta deui, tuluy nyieun bumi, kanonoman alus.

Dewa putri tina ali bijil, calik bari mando, Indang Geulis eta garwana teh, jeung saderek Roro Santang putri, langkung sami asih, Indang Geulis sujud.

Cakra Bumi enggeus nelah nami, Kuwu Santang Kebon, beurang peuting tara pisan sare, ari padamelanana maring, mun ngala tarasi, seug unggah ka gunung.

Gunung Cangak engona tarasi, nya eta Cirebon, goreng eta ngaranna teh lewe, parahuna disorong tumali, ku panangan hiji, unggahna ka gunung.

Kuwu Santang bari nyandak waring, henteun pisan tawong, saban powe damelna teh sare, kacaroyos lami ti lami, enggeus reya jalmi, nu hanyang dudukuh.

Jalma-jalma marelak bitani, sarta nyiyeun pondok, beuki lami nagri tambah rame, sakur pepelakana jaradi, rame miah leungit, salaman patepung.

Mani enggeus dongkap ka basisir, nu nyarieun imah pawon, Kuwu Santang anu ngababadna teh, malah Kuwu Santang leuweung deui, tetep nyiyeun bumi, di kanoman punjul.

Kakocapkeun Kuwu Santang deui, ngala tarasi jongjon, enggeus sataun eta lamina teh, di gunung Cangak ngala tarasi, enggeusna tuluy mulih, ti gunung geus lungsur.

Henteu ngadeuheus ka Gunung Jati, ku bawaning poho, henteu emut reya-reya gawe, enya eta damelna sok maring, eta ngiras jadi, tapana di laut.

Kakocapkeun ayeuna Sang Nurjati, enggeus lami ngantos, Kuwu Santang tacan dongkap keneh, tuluy bae jengkar teh Nurjati, sakedap geus sumping, kakanoman jimunduk.

Geus tepang jeung Kuwu Santang deui, jeung uluk salam alon, geus diwangsul eta sakumna teh, duwanana ti dinya lalinggih, saur Sang Nurjati ka Santang Kuwu.

Naha lawas maneh Santang Bumi, henteu geura lapor, boro diantos unggal powe, tapi maneh henteu wae sumping, manan enggeus lami, geus leuwih sataun.

Iyeu dukuh ge geus rame teh teuing, kasirima marontok, imah-imah geus pepek sakabeh, kuwu Santang ngawangsul ta’dim, taya sanes abdi ngan bebendu guru.

Sadayana lepat jisim abdi, rumaos nu bodo, ngan pamugi dihampura bae, reh sakitu kalepatan abdi, pandita ngalahir, raden putra tangtu.

Jeung deui ayeuna pamenta kami, maneh mudu mios, ka Baetulloh jeung dulur maneh, nya eta mudu munggah haji, tapi Indang Geulis, eta montong milu.

Didiyeu bae matuhna cicing, di nagara ngantos, reujeung maneh di saha bae mondok, iyeu bawa surat kami, kuwu Santang ta’dim, dawuhaning guru.

Sumangga sim kuring seja ngiring, Sakersa cumaos, geus amit keuduwaan bae, kuwu Santang sareng Nyai Putri, nya ilaing ngiring, duwa anom laju.

Sinom 

Tapi ari kareuwas mah, ha Mekah henteu ngiring, ngantos bae di nagara, kocap nu geus angkat tadi, di jalan teu kawarta, enggalna nyai geus cunduk, enggeus dongkap ka Jedah, tuluy bae ka nagri,  enggeus dongkap eta ka nagri Mekah.

Tepang jeung seh Bayanulloh, duwanana geus lalinggih, di jero bumina seh Bayan, seratna enggal ditampi, ti seh Gunung Jati, geus kamanah Bayan nyaur, kawula teh arek naya, dimana seh Datuk Kopi, Kuwu Santang enggal bae ngawalon.

Sumuhun di tanah Jawa, bumina seh Datuk Kopi, iyeu leuweung Santerima, niyat bade munggah haji, seh Bayan nyaur deui, atuh mun kitu mah sukur, alhamdulillah pisan, lamun sampeyan rek mulih, poma-poma nurut kawula rek numpang.

Nya eta nu diteyangan, ku kawula enggeus lami, kuwu Santang ngawalon, tuwan seh mangga teh teuing, mun kula enggeus haji, sarta kula seja guru, gancang bae carita, Kuwu Santang enggeus wirid, geus diwuruk perkawis kalimah sahadat.

Jeung pawuruk ilmu kitab, sadaya enggeus kaharti, seh Bayan nu kacarita, geus kaungkulan ku murid, hal sadaya ilmuilmu, bag-bagan agama Rosul, Kuwu Santang enggeus paham, ngungkulan Seh Bayan Sidik, tunda heula gentos nu dicarita.

Kocap di Mesir nagara, , ratu nu keur perhatin, reh katinggal ku garwana, mulih ka romatulloh, kalangkung barang ta kingkin, kasengsem manah Sang Prabu, ngumpulkeun para ulama, sadayana kitab madim, di paseban ngaguruh para ponggawa.

Miwah ratu langkung susah, reh garwa seh raja putri, eta keur bobot pupusna, tuluy nyaur raden patih, patih Anwar geus sumping, Sang Ratu lajeng ngadawuh, maneh kipatih ayeuna, rek dipiwarang ku kami, mudu indit ngajajah unggal nagara.

Nu numbang jeung garwa kami, ciri wancina sadaya, jeung jaba ti dinya deui, sarua jeung den putri, garwana kami anu pupus, ulah waka arek mulang, lamun maneh tacan hasil, pomapoma patih maneh masing meunang.

Patih Anwar matur nyembah, parantos timbalan gusti, mugi kenging aya ka berkah, jijig pandua ti gusti, geus idin lajeng indit, patih angkatna geus jauh, ti dayeuh Mesir nagara, ngajajah unggal nagri, nya eta neyangan putraning raja.

Anu nimbang jeung gustina, garwana Sang Ratu Mesir, dongkap ka nagara peuntas, Istambul Sam jeung Turki,  Bustam henteu manggih, los ka Aceh geus nimu, malik deuyi seug ka Mekah, megat anu mantos haji, sugan aya urang Jawa nu ka Mekah.

Den Patih megat deui di jalan, ka kocapkeun nu mulih haji, eta Raden Kuwu Santang, jeung Roro Santang nyi Ehing, ku patih geus katingal, aya istri langkung punjul, istuning sarua pisan, jeung garwana ratu Mesir, dieureunkeun ku patih pek dipariksa.

Rahaden anu ti mana, jeung saha eta kakasih, Raden Santang ngawalonan, Kuwu Santang jisim kuring, tanah Jawa matas haji, nurut kapakong guru, iyeu pun adi wastana, Roro Santang nyai eling, ari pondok kuring di seh Bayan.

Patih Anwar pek ngandika, mangga raden paman ngiring, ka bumi tuwan Seh Bayan, tiluwan geus jengkar deui, jeung Bayan enggeus papanggih, opatan calik ngariung, seh Bayan pek ngandika, mariksa ku Santang deui, eta saha tatamu nu anyar dongkap.

Kuwu Santang pek ngajawab, eta piwarangan gusti, pati ti Mesir nagara, seh Bayan pek nyaur manis, naon kersa raden patih, nu mawi ka diyeu cunduk, patih Anwar pek ngajawab, kawula piwarangan gusti, dipiwarang neyangan putri nu endah.

Nu simbung jang garwa gusti, ayeuna dipareng manggih, nya iyeu tatamu tuwan, samalah kudu kairing, jeung tuwan Bayan sidik, sampeyan geus kudu milu, ngadeuheus ata ka Raja, eta di nagara Mesir, katurunan sumangga cek Bayanulloh.

Gancang carita geus miyang, opatan ka nagri Mesir, henteu kocap di jalana, geus kapungkur Arab nagri, enggeu meh dongkap ka nagri, tunda heula nu lumaku, gentos deui carita, kocapkeun sang Ratu Mesir, enya eta sumuhun Raja Utara.

Nu geus ka sengsrem ku garwa, teu peyat muji ka gusti, mugi-mugi sing laksana, hal angkatna raden patih, Raja eukeur nganti-nganti, henteu lila patih jebul, patih enggeu uluk salam, enggeu diwarangsulan deui, sadayana geus caralik di paseban.

Kaget sang Ratu manahna, Ratu ningal ka den putri, meh lali raja Utara, bis dirontok nyai putri, emut ka nu geus mulih, nya eta ka nu geus pupus, estuning sarupa pisan, taya bedana saeutik, paribasa teu miceun sasiyeur pisan.

Putri dipencrong ku raja, samarasa langkung isin, Raja Utara mariksa, kumaha maneh ki patih, eta dipiwarang ku kami, ki patih nyembah jeung matur, nuhun bebendu gamparan, berkating gusti bet manggih, nanging iyeu putri asal tanah Jawa.

Sang ratu deui ngandika, aeh ayeuna Bayan Sidik, eta tatamu sampeyan, ku kula di penta pasti, piunjuk Bayan Sidik, ka Raja Utara Prabu, nun kersa gamparan, nya mundut ka Santang bani, tina margi tateh nu gaduh tanggelan.

Geus kitu ratu ngandika, ka rahaden Santang Bani, samoan mungguh karempugan, eta perkawis den putri, disuhunkeun ku kuring, jadi eusining kadatu, seug ngawangsul Rahaden Santang, ku menggah eta sim abdi, suka pisan upami sianggo garwa.

Kuwu Santang geus diganjar, sorban minagka mas kawin, panjangna sawidak depa, sorban titipan jung Nabi, diduwakeun sakali, jadi duwa pada gaduh, eta teh sapotong sewang, anu kake onjak antri, kapasihkeun nya eta ka Raden Santang.

Jeung enya sasaratanana, jenenganana para Nabi, kitu deuyi kakasihna, jeung suruhan Gunung Jati, jeung sakabeh para wali, kakasihna geus kasebut, ta sorban geus katampa, jeung diasupkeun sakali, kana jimat ali ampal teya.

Seug nyaur raja Utara, sareng ngaran enggal ganti, jenengan seh Abdul Kiman, nuhun hatur Santang deui, Abdul kiman lajeng pamit, ka raja Utara mundur, seug nayur ka Roro Santang, masing betah maneh nyai, ka caroge nyai nitipkeun salira.

Masing ati-ati pisan, engkang ayeuna rek balik, Abdul Kiman enggeus jengkar, sareng Bayanulloh Sidik, kakocapkeun putri, anu kantun jero karaton, langkung-langkung nya nalangsa, nangis bae beurang peuting, nu kacipta ngan saderekna Abdul Kiman.

Teu weleh-weleh ngupahan, Rakana Sang Raja Mesir, tangis nyai Roro Santang, tambah nalangsa nya pikir, mo damang mah nyai putri, nyai putri geuwat mungkur, langkung cewad manah raja, langkung barangta ka putri, tunda heula kacatur Abdul Kiman.

Jeung Bayan nu enggeus dongkap, mulih ka pondok geus tepi, nya eta bumi seh Bayan, badami numpang ka Jawa, niyatna hayang papanggih, ka Seh Gunung Jati estu, nya eta rek muwapakat, kitab Qur’an sareng ilmu, haturna seh Abdul Kiman sumangga.

Tapi kudu ngantos heula, watesna satengah sasih, sok hayang uninga heula, jajahan Mekah nagri, Bayanulloh nyaur deui, nya sae diantos tangtu, Abdul Kiman enggeus mangkat, lepas lampahna digurit, geus ngajajah wewengkon Mekah nagara.

Orok beureum ceuk babasan, ngan sahiji seueurna istri, matak watir anu ningal, kitu deui kanjeng gusti, raja Aceh nya kakasih, kakasihna teh sultan Kut, keur nganglus wales teu damang, kocap nu ngajajah nagri, Abdul Kiman angkatna geus lepas pisan.

Ka nagri Aceh geus dongkap, seug tepang jeung hiji istri, istri naroskeun enggal, ka semah nu anyar sumping, gamparan anu ti mendi, Abdul Kiman seug ngawangsul, kula semah ti Jawa, seja ngalayad ka gusti, tawur deui emban ka Andul Kiman.

Seug kawasana henteu meunang, ulaban gamparan deuyi, nahan sadaya ponggawa, atawa parabupati, henteu pisan kenging, asup ka jero kadaton, seug ngajawab Abdul Kiman, hayang nyaho bae nyai, coba-coba nujukeun ka Raja.

Kula sanggup ngalandongan, kitu deui hayang panggih, gancangna nyi emban mangkat, melebet ka jero puri, dongkap kapayuneun gusti, nyi emban nyembah jeung matur, nun gusti yu aya semah, haji asal tanah Jawa, enya eta nemana pun Abdul Kiman.

Eta Sanggem ngalandongan, Sultan Kut nyungkeul sakali, reh teu tiayasa sasauran, tina walesna kasakit, emban enggeu mengerti, geus nyembah barina tuluy, nepangan ka seh teya, mangga disaur gusti, geus ka Abdul Kiman ka jero pura.

Jeung sultan Kut geus patepang, para emban nu ningali, sadaya kaget manahna, wantuning anyar papanggih, seug nyaur Abdul Kiman, ku Raja anu keur ngangluh, ayeuna teh geura damang, sultan Kut geus damang deui, teu kalawan dilandongan den putra.

Pangawasa ali ampal, langkung-langkung tinamatih, duwanana geus salaman, geus lalinggih dina korsi sulta pek nyaur, engkang basa rayi kitu, naon kersa kang raka, ngawangsul Abdul Kiman, engkan hayang uningan dipanyabaan.

Enggeus lami sasauran, nyarioskeun agama Nabi, geus mupakat sadayana, seud tidinya Dul Kiman, nguping aya anu nangis, nya eta putra Sang prabu, emban teh bingung manahna, nalangsa di jero pikir, murangkalih dipangkon ku Abdul Kiman.

Harita repeh nangisna, seug Abdul Kiman ngalahir, rayi iyeu putra sae, Sultan kut ngalahir deui, eta sayaktosna rayi, eta teh teu gaduh ibu, Abdul Kiman angandika, disuhunkeun putra rayi, deuk dibantun ayeuna ku engkang mulang.

Sultan Kut ngawangsul enggal, taya sawiyos teh teuing, kang rayi pasrah ka engkang, geus kacandak murang kalih, seug diasupkeun sakali, ka lelepen ampal tuluy, Abdul Kiman geus pamitan, geus mangkat ti Aceh nagri, enggeus leupas di jalan teu kacarita.

Kocapkeun seh Bayannulloh, rek numpang angkat ka Jawa, neyangan seh Abdul Kiman, sejana mupakat ilmu, jeung kitab Qur’an deui, lamina seh Bayan tunggu, teu acan satengah bulan, teu acan dongkap kana jangji, nanging tuwan Bayanulloh henteu sabar.

Kersana rek angkat sorangan, kapalna geus tarapti, tuluy bae beber layar, seh Bayanulloh geus indit, geus leupas lampahna deui, tunda heula nu dicatur, Raden Abdul Kiman, Sumping ka Mekah nagri, kaget ningali seh Bayanulloh geus mangkat.

Naha mana Bayanulloh, bet henteu netepan jangji, ka aing teh nyieun cidra, ninggalkeun ka tanah Jawa, Abdul Kiman geus ningali, didinya aya paraem, seug tuluy bae dicandak, geus dongkap ka sisi basisir, Parahu eta lajeng bae ditunggangan.

Di jero manah geus nyipta, katingal seh Datul Oom, parahu gancang lir kilat, sumping ka kebon pasisir, sarta geus mulih rapi, jadi aki-aki linglung, nyorong parahu gawena, ka girang balik ka hilir, bari ngantos sumpingna seh Bayanullah.

Kocapkeun seh Bayanulloh, geus dongkap kana basisir, sareng Abdul , iman tepang, mariksa ka Dul Kiman, lebah mana gunung Jati, Abdul Kiman ngawangsul, ana salah  tuwan ti mana, Bayanulloh nyaur deui, asal Mekah seja ka gunung Amparan.

Mesem nyaur Abdul Kiman, tuwan nyandak naon deui, wangsulna ngan mawa kitab, jeung mawa kalimah kalih, Abdul Kiman seug ngalahir, mun neyangan watak kebrul, tuwan teh mudu ka wetan, ka gunung gajah nya indit, jaga tuwan tepang jeung retuning Saluja.

Tepangna geus tangtu pisan, geus pamit seh Bayan Sidik, geus dongkap ka gunung Gajah, tuluy tatapa sakali, dana dinata ka jalmi, ningal nu ngalihah kudu, sok dibere kadaharan, atawa maparin cai, langkung manis na tapa teh Bayanullah.